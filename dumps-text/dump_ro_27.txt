   You need to enable JavaScript to run this app.

   IFRAME:
   https://www.googletagmanager.com/ns.html?id=GTM-PZGTJJ2&pageData[catego
   ryLevel1]=FOCUS&pageData[categoryLevel2]=Germania&pageData[contentTitle
   ]=Cel de-al Doilea R%C4%83zboi Mondial %C8%99i lec%C8%9Biile
   trecutului&pageData[contentLanguage]=25&pageData[pageOID]=53368472&page
   Data[contentType]=1&pageData[date]=20200508&pageData[topicIds][0]=19990
   022&pageData[pageSID]=11628&pageData[departmentName]=Rum%C3%A4nisch&pag
   eData[categoryType]=1&pageData[displayForm]=5&pageData[level1ID]=615873
   &pageData[environment]=WEBAPP_LIVE&pageData[pageUrl]=https://www.dw.com
   /ro/cel-de-al-doilea-r%C4%83zboi-mondial-%C8%99i-lec%C8%9Biile-trecutul
   ui/a-53368472&pageData[metaTopics]=Politik

    1. Mergi direct la conținut
    2. Mergi direct la meniul principal
    3. Accesează direct mai multe site-uri DW

     * Cele mai noi videouri

Regiuni

     * România
     * Moldova
     * Germania
     * Europa

Categorii

     * Politică
     * Economie
     * Societate
     * Cultură
     * Știință și mediu

   TV live
   Cele mai noi videouri
   În focus
   Situația din Israel
   Război în Ucraina
   Politică

Cel de-al Doilea Război Mondial și lecțiile trecutului

   Ralf Bosen os
   08.05.20208 mai 2020

   Pe 8 mai 1945, Germania nazistă a capitulat. Astfel s-a terminat în
   Europa cel de-al Doilea Război Mondial. Aniversarea are loc într-un
   moment în care este nevoie de această amintire mai mult ca oricând.
   https://p.dw.com/p/3bvZo
   Berlin II. Weltkrieg Rote Fahne auf dem Reichstag 1945 Imagine:
   picture-alliance/dpa/Tass/Jewgeni Chaldej
   Publicitate

   În după-amiaza zilei de 30 aprilie 1945, Adolf Hitler mai vede doar o
   singură soluție. Armata Roșie a Uniunii Sovietice ia cu asalt centrul
   Berlinului. Hitler nu vrea să cadă viu în mâinile ei și se sustrage
   asumării răspunderii pentru efectele megalomaniei sale criminale. În
   "buncărul Führer-ului", în incinta cancelariei Reich-ului, la 12 metri
   sub pământ, dictatorul nazist și proaspăta sa soție Eva Braun se
   sinucid. Ultimii apropiați le ard cadavrele și înmormântează rămășițele
   la ieșirea din buncăr.

   Schimbări brutale ale lumii

   Dar capitularea oficială a "Reich-ului de 1000 de ani", așa cum l-a
   numit Hitler, are loc abia pe 8 mai. Conducerea Wehrmachtului semnează
   în acea zi capitularea necondiționată a Germaniei. În Europa se
   sfârșește astfel cel de-al Doilea Război Mondial, început cu invadarea
   Poloniei de către Germania la 1 septembrie 1939. În Asia, a doua
   conflagrație mondială va mai dura câteva luni – până la capitularea
   Japoniei, la 2 septembrie 1945. În cel de-al Doilea Război Mondial au
   murit, conform estimărilor, 60 de milioane de oameni. Fața lumii a fost
   deformată în mod brutal.

   Multe orașe germane sunt doar niște ruine. Germania este responsabilă
   nu doar pentru declanșarea conflagrației, ci și pentru comiterea unui
   genocid rasist, care a avut loc în lagărele sale de concentrare și
   exterminare. Cum se simte populația germană: înfrântă sau eliberată de
   coșmarul nazist? "Imediat după 8 mai nu m-am gândit deloc dacă am fost
   eliberați sau învinși", declara politicianul social-democrat Egon Bahr,
   între timp decedat, într-o înregistrare care se poate asculta la Casa
   Istoriei (Haus der Geschichte) din Bonn.  "Sigur că am fost învinși,
   cum altfel, dar am fost și eliberați. Ambele sunt valabile. Dar nu mai
   conta deloc. Eram încă în viață. Acesta era cel mai important lucru!"

   Lupta pentru supraviețuire de după război

   Probabil, cei mai mulți supraviețuitori gândeau ca Egon Bahr. Dar
   numeroase persoane sunt traumatizate: bărbații de participarea la
   lupte, 800.000 până la două milioane de femei de abuzurile sexuale
   suferite, mai ales din partea soldaților sovietici. Cifrele exacte nu
   mai pot fi aflate azi.

   Aproape 14 milioane de oameni din ținuturile estice ale defunctului
   „Reich“ au fugit sau au fost strămutați. Ei au trebuit integrați în
   Germania distrusă de război. O experiență pe care cei care mai trăiesc
   și azi au folosit-o pentru a înțelege mai bine situația din prezent a
   refugiaților.
   Berlinul distrus (mai 1945) Berlinul distrus (mai 1945) Imagine: Imago

   Germanii s-au aflat în fața așa-numitei "ore zero" – lupta pentru
   supraviețuire în perioada imediat după război. Energia rămasă a fost
   investită în reconstrucție. Un efort aproape imposibil fără ajutorul
   femeilor, așa-numitele femei ale ruinelor (Trümmerfrauen), devenite
   legendare. Germanii au de îndepărtat și ruinele trecutului. Uitarea,
   alungarea autoînvinovățirii pentru război. Contează doar prezentul.
   Pentru mai mult decât clipa de față nu există destulă voință, forță,
   distanță.

   Fundamentul Războiului Rece

   Mai presus de toate, întrebarea înfricoșătoare: cum se vor purta cu ei
   puterile aliate câștigătoare? La conferințele de la Teheran și Yalta,
   SUA, Marea Britanie și Uniunea Sovietică au negociat soarta Germaniei
   învinse. Au căzut de acord la conferința finală din iulie 1945 de la
   Potsdam, lângă Berlin.

   Cele trei puteri au oferit fostului dușman de moarte șansa de a reveni
   în rândul comunității internaționale – în pofida tuturor celor
   petrecute. S-a renunțat la propuneri inițiale de genul transformării
   germanilor într-un popor de țărani.

   Dar ei trebuie să plătească. Germania trebuie să achite despăgubiri de
   război și este împărțită în zone de ocupație. Din aceste zone rezultă
   ulterior Germania de Vest, organizată federal, respectiv Republica
   Democrată Germană (RDG) în est, stat socialist dependent de URSS.

   Simultan, conferința de la Potsdam marchează începutul jocurilor de
   putere dintre țările occidentale și Uniunea Sovietică. În doar câțiva
   ani, se ajunge la așa-numitul Război Rece. În acest context, SUA
   demarează la 3 aprilie 1948 Planul Marshall: un program uriaș de
   ajutorare economică pentru Europa de Vest, inclusiv pentru Germania de
   Vest.

   De la dictatură la democrație

   "În perioada 1945-1949, pentru Germania au fost importante în special
   două lucruri. Mai întâi, germanii au trebuit să accepte înfrângerea,
   ceea ce a fost foarte greu pentru mulți dintre ei. În al doilea rând,
   germanii au trebuit să se pregătească pentru un nou mod de viață ca
   națiune și ca entitate politică", explică publicistul și istoricul
   Florian Huber, în dialog cu DW.

   El face referire la spălarea creierelor practicată ani la rând de
   propaganda nazistă și este convins "că experiențele generate de
   Războiul Rece au permis mai ales germanilor din vest să accepte mai
   ușor apartenența lor la lumea occidentală". Aceste experiențe le-au
   facilitat de asemenea "acceptarea noii orânduiri democratice, așa cum
   există ea până în ziua de azi.”

   Politica externă a RFG s-a axat pe reparațiile postconflictuale și pe
   cooperare. O schimbare de curs radicală a avut loc și în plan militar:
   Bundeswehr a fost construită ca armată de apărare. Misiuni ale acesteia
   în afara țării sunt aprobate de Parlament abia începând din 1990 și
   doar după lungi dezbateri și în condiții stricte. De cele mai multe
   ori, misiunile au la început doar un aspect de sprijin logistic.

   RFG, la fel ca și ulterior Germania reunificată, se angajează pentru
   unitate europeană. Parte a rațiunii de stat germane devin asumarea
   răspunderii istorice pentru Holocaust și asigurarea securității
   statului Israel. Germania militează pentru valori fundamentale precum
   libertatea, democrația, drepturile omului.

   Părțile întunecate ale noii mândrii naționale

   Pe plan intern, politic și social, Germania iese cu greu din umbra
   istoriei sale național-socialiste. Asumarea și clarificarea trecutului
   nazist încep abia din anii 60. La decenii bune după a doua conflagrație
   mondială, mulți germani nu se pot simți încă mândri de țara lor.
   Lucrurile încep să se schimbe odată cu reunificarea pașnică din 1990.
   Pas cu pas, germanii se identifică tot mai mult cu națiunea lor. De la
   Campionatul Mondial de Fotbal din 2006, germanii arborează
   nestingheriți drapelul țării lor și cântă încrezători imnul național.

   Dar cunoștințele generale despre cel de-al Doilea Război Mondial și
   despre trecutul nazist al țării încep să fie tot mai reduse, mai ales
   în rândul tinerilor, după cum arată sondajele de opinie. În plus,
   fantomele trecutului nu au dispărut cu totul. Dimpotrivă: crește
   numărul atacurilor și activităților extremiste de dreapta. Mulți
   politicieni germani acuză membrii noii formațiuni populiste de dreapta
   Alternativa pentru Germania (AfD) că ar fi "agitatorii spirituali" ai
   acestui fenomen.

   AfD respinge aceste acuzații, dar continuă să provoace prin afirmațiile
   și acțiunile sale. De exemplu, fostul președinte și actual lider
   onorific al partidului, Alexander Gauland, care a rostit în 2018 fraza
   îndelung citată: "Hitler și naziștii sunt doar un găinaț în istoria de
   peste 1000 de ani de succes a germanilor".
   Lupta pentru cultura amintirii

   Sau șeful AfD din landul Turingia, Björn Höcke. El a calificat în
   ianuarie 2017 monumentul Holocaustului din Berlin drept "monument al
   rușinii" și a vorbit despre o "politică proastă de clarificare a
   istoriei". Afirmațiile acestea nu au făcut prea mult rău partidului. De
   mai mulți ani, acesta înregistrează tot mai multe succese electorale –
   în ciuda faptului că testează mereu limitele permise (sau poate tocmai
   de aceea). "Trebuie să acceptăm că AfD reprezintă azi o parte
   semnificativă a societății germane", crede istoricul Florian Huber.

   AfD este un partid care nu va dispărea prea repede. "Vom fi cu
   siguranță martorii unei lupte dure între cei care vor ca lecțiile
   trecutului să fie menținute vii și cei care doresc să se tragă odată
   linie sub capitolul nazist al istoriei germane."

   Cancelara Angela Merkel este conștientă, desigur, de acest conflict din
   societatea germană. Pe 6 decembrie 2019, ea a luat poziție fermă în
   favoarea culturii amintirii. Într-un loc marcat mai mult ca oricare
   altul de crimele naziste: la Auschwitz, fostul lagăr german de
   exterminare din Polonia. A fost prima vizită a doamnei Merkel la
   Auschwitz. Ea a spus acolo: "Nu avem voie să uităm vreodată. Nu se va
   trage niciodată linie și nici nu vom relativiza vreodată răul acelei
   perioade." Majoritatea cetățenilor sunt de acord cu șefa guvernului:
   sondajele arată că germanii cred pe mai departe că țara lor trebuie să
   își asume răspunderea morală pentru istoria sa.
   Trimiteți-ne feedback-ul Dvs
   Feedback-ul Dvs
   Publicitate
   Treceți peste secțiunea următoare Teme asemănătoare

Teme asemănătoare

   Germania

Despre DW

     * Cine suntemîn engleză
     * Presăîn engleză
     * DW Global Media Forumîn engleză

Oferte DW

     * Învățați limba germană
     * DW Akademieîn engleză

Service

     * Recepțieîn engleză
     * Întrebări frecventeîn engleză
     * Contactîn engleză
     * Teme de la A la Z
     * Titluri

B2B

     * Vânzări & Distribuțieîn engleză
     * Călătoriiîn engleză
     * Publicitateîn engleză

Urmăriți-ne pe

   © 2023 Deutsche WellePolitica de confidențialitateMențiuni
   legaleAccesibilitate digitală
