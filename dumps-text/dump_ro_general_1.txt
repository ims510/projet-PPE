   Link: modulepreload
   Link: canonical
   Link: amphtml
   Historia
   Home ActualitateRevistăSpecialArhivăTimp
   liberTravelDigitalAbonamenteContact
   search
   menu
   ⬆
     * Home
     * General
   image

     Misterul de la Nămăești. Rămășițele neîngropate ale aviatorului român

   📁 Primul Război Mondial
   Autor: Sterian Pricope

   Pe la mijlocul anului 1939, în marile redacții bucureștene a ajuns o
   informație stranie: la mănăstirea de la Nămăești, lângă Câmpulung Muscel,
   se afla un mort rămas neîngropat de vreo 10 ani. Și nu era cineva
   considerat vreun sfânt, ci un ofițer aviator, căzut la datorie în timpul
   Primului Război Mondial. Cum a fost posibil așa ceva?

   Scandalul izbucnind în presă, autoritățile ecleziastice s-au pus în
   mișcare. Pentru verificarea informației, a mers la fața locului, cu alai
   de reporteri, o delegație condusă de preotul Miron Popescu, egumenul
   mănăstirii „Negru Vodă” Câmpulung. Maica stareță Emilia Alexandrescu și-a
   întâmpinat superiorii cu smerenie și, auzind scopul vizitei, i-a condus la
   o chilie nelocuită, folosită ca magazie. Aici, printre mobilier și
   veșminte scoase din uz, se afla o raclă cu două mânere la capete, ca o
   ladă militară.

   Capacul avea o placă de aluminiu pe care era gravată inscripția (în limba
   franceză): „Aici se odihnește sublt. Vasilescu August, pilot român din
   escadrila de luptă 37, mort la 19 iunie 1918. Mort pentru Franța”. O pânză
   zdrențuită a tricolorului românesc înfășura sicriul, iar pe ea era cusută
   o emblemă rotundă, în culorile naționale franceze. În mijlocul ei se afla
   crucea de război a ostașilor din armata franceză. S-a mai găsit și o
   panglică funerară neagră.

Ipoteză tulburătoare: o crimă abil ascunsă

   Povestea acestor rămășițe umane era destul de vagă, căci maicile care
   fuseseră martore la eveniment părăsiseră mănăstirea de-a lungul anilor;
   doar una singură mai trăia la Nămăești. Ea a povestit că, într-o noapte
   ploioasă din 1929, o femeie cernită a adus racla, spunând că acolo erau
   osemintele fiului său, mort în timpul războiului, în Franța. Dorea ca
   resturile pământești să fie îngropate la Nămăești, dar nu a prezentat
   autorizația de înhumare.

   Maicile de la Mănăstirea Nămăești, fotografiate în 1906
   Maicile de la Mănăstirea Nămăești, fotografiate în 1906

   De aceea, sicriul a rămas în mănăstire, pentru ca mama îndurerată să se
   întoarcă la București și să aducă de la Patriarhie documentul cerut. Dar
   au trecut mai bine de 10 ani și doamna nu a mai sosit cu autorizația. A
   trimis doar o simplă scrisoare de scuze, în care își manifesta dorința de
   a intra în monahism, fără să lase vreo adresă unde să fie găsită. De
   atunci s-a așternut tăcerea.

   Intrigată, presa națională a publicat corespondențe speciale de la
   Câmpulung Muscel; de pildă, ziarul „Curentul”, din 30 mai 1939, considera
   că era nimerit „să se deschidă sicriul și să se constate conținutul, iar
   de este vorba de eroul a cărui inscripție o poartă, să se înhumeze, cu
   ceremonia creștinească, la loc de cinste”.

   În schimb, o zi mai târziu, „Universul” prezenta două ipoteze: fie era
   vorba despre o gravă impietate la adresa unui erou de război, fie de o
   crimă. Căci, scria reporterul înfierbântat, „poate un iscusit personaj
   feminin a avut a ascunde sub această mască necompromițătoare urme ale unui
   asasinat, urme pe care le-a părăsit undeva departe într-un schit de
   călugărițe, în care nu prea pătrund bănuiala și curiozitatea parchetului
   și poliției”.  

Misterioasa doamnă în negru

   Tirul presei a fost concentrat asupra călugărițelor de la Nămăești (dintre
   care una, Mina Hociotă, era ea însăși eroină a Primului Război Mondial),
   care erau acuzate de indolență. 

   Cel mai aspru a fost Pamfil Șeicaru, într-un amplu editorial din 
   „Curentul”, din data de 4 iunie, în care a scris, printre altele: 

   „Această întâmplare s-a petrecut în cuprinsul unei mânăstiri, adică în
   cuprinsul unui lăcaș de închinare și refugiu de zbucium uman al lumii.
   Ființe ce se smulg voluntar din frământarea vieții, ca în cuprinsul de
   tăcere și singurătate meditativă al unei chilii să adâncească marile taine
   ale existenței. Acolo unde sufletul nostru aduce certitudinile efemere,
   sufletul acestor singuratice ființe caută prin rugăciuni, prin
   concentrarea meditativă a nopților de veghe, certitudinile eterne ale
   Divinității. Sunt suflete de exploratori ai marilor taine, sunt suflete ce
   caută să desprindă șoaptele infinitului. De aceea sunt mânăstirile
   înconjurate cu respect, de aceea se socoate lipsa de trudă a călugărilor
   și a călugărițelor ca un privilegiu al meditației religioase, nu ca un
   semn vizibil al trândăviei. Or, nimic mai prezent în aceste tăcute
   patrulări în jurul marilor taine, decât ideea morții, însăși culoarea
   mohorâtă a îmbrăcăminții indică o întoarcere a feței spre ceea ce este
   dincolo de moarte. Dar în cuprinsul unei mânăstiri – iată –, un sicriu
   uitat nu-și află alt loc mai potrivit decât printre lucruri vechi; într-o
   chilie trebuiau să rămână ciolanele, ca resturile de jilțuri frânte,
   scaune strâmbe, dulapuri deteriorate și tot ce se poate îngrămădi claie
   peste grămadă. Între atâtea maici, între atâtea mironosițe, între atâtea
   odihnite ale presupuselor meditații mistice, nu s-a găsit una, dar una
   singură, care să-și amintească de unele obligații creștine față de oasele
   morților.”

   Textul deplângea destinul nedrept al viteazului erou, prin antiteză cu
   indiferența Bisericii și a întregii societăți românești. 

   În fața acestei ofensive, maicile au fost nevoite să se disculpe. Ziarul
   „Universul” a adus precizări importante în acest sens: 

   „O zi-două, o săptămână-două, o lună, sicriul a fost ținut în mare cinste
   pe catafalc în mijlocul bisericuței mânăstirești, iar maicile smerite
   făceau de veghe, murmurând rugăciuni pentru sufletul celui mort. De la o
   vreme însă, racla a început să fie incomodă în strâmta bisericuță și cum
   doamna cea cernită nu mai dă nici un semn de viață, cinul monahal hotărî
   ca sicriul să fie scos din biserică și așezat într-o chilie goală, care,
   devenind mai târziu necesară, trebui să fie evacuată, iar coșciugul mutat
   în altă încăpere și tot așa, până când astăzi a ajuns în chilia
   eclesiarhiei, păstrat alături de candelele vechi, lumânările pangarului și
   veșminte preoțești scoase din uz. Bietele maici, cu fosta și actuala
   stareță în frunte, au spus în dreapta și în stânga povestea sicriului
   părăsit, au bătut pe la toate ușile, unde credeau că vor găsi dezlegarea
   misterului și soluționarea problemei ce devenea din ce în ce mai
   obsedantă. De nicăieri, de la nimeni, nici un răspuns... și anii au
   trecut!”

   Maica stareță a arătat autorităților și presei o scrisoare – singurul
   document în legătură cu acest misterios caz – în care o doamnă, Sofia col.
   Vasilescu, din București – însă fără nicio adresă precisă – o ruga, la 23
   septembrie 1929, să se îngrijească de sicriul cu osemintele fiului său și
   se interesa cum ar putea dobândi o căsuță la mânăstire sau în preajma
   acesteia. Acum, aici era un sentiment de ușurare, căci trebuia, în
   sfârșit, ca eroului August Vasilescu să i se găsească și să i se aprobe un
   loc de veci. 

Cine a fost August Vasilescu?

   Cazul fiind urmărit cu interes și emoție în toată țara, la redacția      
                                     ziarului „Universul” au ajuns scrisori
   despre cine a fost August Vasilescu. Prima era semnată de un jurnalist,
   fost coleg la Liceul Internat din Iași cu aviatorul-erou. De fel din
   Moldova, Vasilescu fusese șef de promoție, iar după absolvire, s-a înscris
   la Politehnica din Charlottenburg. 

   În evidenţele militare franceze, slt. August Vasilescu figurează cu o
   victorie aeriană confirmată
   În evidenţele militare franceze, slt. August Vasilescu figurează cu o
   victorie aeriană confirmată

   La intrarea României în război, era în ultimul an de studii al acestei
   școli superioare, fiind însă arestat de germani și trimis în lagăr, ca
   prizonier. Dragostea lui de țară și dorința vie de a-și servi patria i-au
   adus hotărârea de a evada. 

   Evadarea colectivă a fost dejucată de un spion infiltrat de nemți, dar
   românul a reușit să scape și să ajungă în Anglia, unde a urmat o școală de
   pilotaj. A plecat apoi în Franța și a intrat voluntar în aviația franceză,
   căzând eroic, într-o luptă aeriană, în iunie 1918. Cea de-a doua scrisoare
   era de la un compatriot care fusese internat în același lagăr: 

   „Am fost prizonier și prieten bun în 1917 la Offiziersgefangenen Lager
   Celle-Schloss-Hanovra cu sublocotenentul August Vasilescu – pe atunci,
   elev inginer. Într-o zi a fugit din lagăr (în urma unor peripeții ce nu
   încap în cadrul acestor lămuriri) – împreună cu sublocotenenții Ion Galbea
   (din Roman) și M. Herdan (din Botoșani). Cei doi din urmă au fost prinși
   și internați în lagărul de pedeapsă din Holzminden, unde lucrau la
   extragerea turbei și unde Galbea a contractat o boală în urma căreia a
   murit în București în 1923, după ce ieșise inginer. Herdan trăește și azi
   în București. August Vasilescu, un om cu o voință de fier și cu un suflet
   de erou, reușește a trece în Olanda de unde ne scrie, de acolo trece în
   Anglia și apoi în Franța, unde urmează pilotajul fiind încadrat ofițer în
   armata franceză. Se logodește cu o franceză. Peste patru luni am primit de
   la logodnica lui o scrisoare de doliu, în care ne trimite fotografia
   mormântului iubitului nostru camarad August Vasilescu aviator mort ca un
   erou la Verdun și decorat postum cu Crucea de Război franceză. Știu că era
   fiul fostului colonel intendent Vasilescu.” 

   Scrisoarea prezintă și câteva amănunte despre pregătirea evadării din
   lagărul extrem de bine păzit, amănunte demne de un adevărat film de
   aventuri, care îi conturau eroului român vitejia, curajul și calitățile de
   comandant.

   O altă scrisoare preciza că, prin grija logodnicei sale, August Vasilescu
   a fost înmormântat într-un cimitir militar francez, de unde ar fi fost
   deshumat de către mama sa, exprimând și revolta că Societatea „Cultul
   Eroilor” și Legația României de la Paris nu s-au îngrijit de repatrierea
   osemintelor. Altcineva însă a trimis o informație și mai interesantă:
   adresa unde locuia mama lui Vasilescu, precum și faptul că eroul ar avea
   un frate avocat, la Buzău.

   Jandarmeria a intrat imediat pe fir, legiunea din Muscel solicitând ca
   jandarmii de la Băneasa să o trimită la Câmpulung – pentru cercetări
   suplimentare – pe doamna locotenent Sofia Vasilescu, considerând că
   interogarea ei este necesară pentru a se stabili oficial motivele care au
   determinat-o să nu se mai ducă la Mânăstirea Nămăești, după ce a depus
   acolo sicriul cu osemintele fiului său căzut pe frontul francez.

Ce era în sicriu?

   Pentru că era obligatorie identificarea rămășițelor pământești, procurori
   și jandarmi veniți de la Câmpulung au procedat la deschiderea raclei.
   Ridicându-se capacul de stejar, s-a găsit un mic sicriu de zinc, în care
   erau oseminte umane, înfășurate într-un giulgiu alb și presărate cu un
   praf roșu. S-a acceptat că era vorba despre un aviator căzut victimă unui
   accident de zbor, întrucât oasele erau carbonizate, considerându-se că, în
   cădere, aparatul a luat foc, ceea ce explica și de ce lipseau părți
   întregi de corp, probabil arse sau sfărâmate, de unde și lungimea
   neobișnuit de mică, de numai 1,20 m, a lăzii.

   Aviatorul era îmbrăcat cu un veston militar, având la mâneci și epoleți cu
   tresă verde de sublocotenent francez. Avea jambiere de piele și bocanci
   bine conservați, iar pe țeastă se mai păstra în bune condiții un păr negru
   buclat, toate acestea confirmând, cu prisosință, indicațiile de pe sicriu.
   Rămășițele erau, cu adevărat, ale unui aviator erou, care și-a găsit
   moartea luptând pe frontul francez.

   În fața a sute de curioși veniți din împrejurimi, duhovnicul mănăstirii a
   oficiat un parastas pentru pomenirea sufletului eroului, după care
   osemintele au fost așezate din nou în sicriu. Urmau să fie înhumate, numai
   că nimeni nu știa unde. Unii cereau alături de Nămăești, în Cimitirul
   Eroilor de la Dragoslavele, alții credeau că cel mai potrivit loc ar fi la
   Mausoleul de la Mărășești.

   (...)

   Fragmentul face parte din articolul cu același nume, publicat în numărul
   263 al revistei „Historia”, disponibil la toate punctele de distribuție a
   presei, în perioada 15 decembrie - 14 ianuarie, și în format digital pe
   platforma paydemic.

   Cmpără acum
   Cmpără acum

   FOTO: Profimedia, arhiva Sterian Pricope

   Urmărește-ne pe:
   banner paydemic digital HS 45 png
   Stefan cel Mare jpg
   📁 Istorie Medievală Universală
   Misterul morţii lui Ştefan cel Mare. Ce l-a ucis, de niciun medic al lumii
   nu a reuşit să-l vindece
   Mitingul din 21 decembrie 1989
   📁 Revoluția din 1989
   Mitingul din 21 decembrie 1989: Nicolae Ceaușescu decide să renunțe la
   soluția militară în favoarea soluției politice
   craciun casa regala ferdinand i regina maria obiceiuri 18816809 jpg
   📁 Ascultă Istoria
   Povești cu mese și meniuri regale
   cleopatra tr png
   📁 Istorie Modernă Românească
   Frumoasa boieroaică care s-a iubit cu unchiul ei Ghica Vodă și care s-a
   măritat nepotul ţarului Nicolae I
   Stefan cel Mare jpg
   📁 Istorie Medievală Universală
   Misterul morţii lui Ştefan cel Mare. Ce l-a ucis, de niciun medic al lumii
   nu a reuşit să-l vindece
   Mitingul din 21 decembrie 1989
   📁 Revoluția din 1989
   Mitingul din 21 decembrie 1989: Nicolae Ceaușescu decide să renunțe la
   soluția militară în favoarea soluției politice
   craciun casa regala ferdinand i regina maria obiceiuri 18816809 jpg
   📁 Ascultă Istoria
   Povești cu mese și meniuri regale
   Intrigă cu adulter la 1879  O poveste adevărată din lumea lui Caragiale
   jpeg
   📁 Istorie Modernă Românească
   Intrigă cu adulter la 1879. O poveste adevărată din lumea lui Caragiale
   Ultima noapte la putere a lui Nicolae Ceauşescu jpeg
   📁 Comunismul in România
   Ultima noapte la putere a lui Nicolae Ceauşescu
   Matia Corvin și Beatrice de Aragon sosesc la Buda, gravură de Vízkelety
   Béla (© Wikimedia Commons)
   📁 Istorie Medievală Universală
   Căsătoria regelui Matia Corvin cu Beatrice de Aragon
   Povestea Miţei Biciclista, coana cu bikini, maşină coupé şi trăsură jpeg
   📁 Istorie Urbană
   Povestea Miţei Biciclista, coana cu bikini, maşină coupé şi trăsură
   Povestea unui bordel exclusivist din Paris, frecventat de mari
   personalități! Aici fetele erau selectate pe baza unor teste de cultură
   generală jpeg
   📁 Curiozităţile şi culisele istoriei
   Povestea unui bordel exclusivist din Paris, frecventat de mari
   personalități! Aici fetele erau selectate pe baza unor teste de cultură
   generală
   Elena Ceaușescu a dat ordin să se dărâme cârciuma în care mergea socrul ei
   jpeg
   📁 Comunism
   Elena Ceaușescu a dat ordin să se dărâme cârciuma în care mergea socrul ei

Okmagazine.ro

   Regele Harald si Regina Sonja i au primit pe Printul Frederik si pe
   Printesa Mary la bordul Norge, vasul regal norvegian    (2) jpg
   Mesajul misterios al Prințesei Mary despre singurătate, după scandalul
   infidelității Prințului Frederik
   Sophie, Contesa de Wessex   GettyImages 1245285993 jpg
   Sophie, Ducesa de Edinburgh, a răspândit bucurie festivă, de sezon,
   printre refugiații ucraineni
   Regina Letizia foto profimedia 0831629532 jpg
   Ultima apariție înainte de Crăciun: Regina Letizia, sobră și stingheră la
   un concert de gală

Click.ro

   image
   Ce pensie colosală încasează Prigoană și ce mesaj dur i-a transmis lui
   Columbeanu: „Dacă făcea ca mine, nu mai cerșea azi milă…”
   image
   O nouă fabrică va fi deschisă în România. Sute de locuri de muncă vor fi
   disponibile
   image
   Ce etnie are, de fapt, Marcel Pavel. Detaliul mai puțin cunoscut despre
   celebrul artist
   Historia
   Urmărește-ne pe:
   > > >
   Termeni și condiții Politică de confidențialitate Despre cookies Contact
   Modifică preferințe pentru confidențialitate
   © Toate drepturile rezervate Adevarul Holding 2023
     * Din rețeaua Adevărul Holding:
     * Adevarul.ro
     * Click.ro
     * ClickPoftaBuna.ro
     * ClickSanatate.ro
     * ClickPentruFemei.ro
     * DilemaVeche.ro
     * OkMagazine.ro
     * Historia.ro
   Reperio
