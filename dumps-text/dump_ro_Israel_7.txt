   Urmărește Euronews România la cei mai importanți operatori de cablu TV din
   țară: Digi (canalul 66), Orange (canalul 106), Vodafone (canalul 410).

   [ Submit ]
   Deschide meniul
   DE URMĂRIT
     * DE URMĂRIT.
     * CEHIA
     * REVOLUȚIA DIN 1989
     * CRĂCIUN
     * INTELIGENȚA ARTIFICIALĂ
   RomâniaMy EuropeInternațional#TheCubeSportGreenNextTravelCulturăJurnaliști
   Video  Live  Ultimele  Meteo

   Caută...

   Română

   Română

   Caută...

   Caută...

     * România
     * My Europe
     * Internațional
     * #TheCube
     * Sport
     * Green
     * Next
     * Travel
     * Cultură
     * Jurnaliști
       Mai mult
     * *  Video
     * Live
    1. >
    2. Internațional >
    3. Global >
    4. UPDATE. Război Israel-Hamas. Trupele israeliene continuă să se
       mobilizeze în apropiere de Gaza

   ȘTIRI EXTERNE

   News Alert. UPDATE. Război Israel-Hamas. Trupele israeliene continuă să se
                        mobilizeze în apropiere de Gaza

   Publicat de: Mirabela Vasile
   Publicat la: 13/10/2023, 20:00 • Actualizat la: 16/10/2023, 19:28
   Distribuiți această știre

   Peste 4.000 de persoane au fost ucise în Israel și Palestina în urma
   asaltului de amploare al grupării militante Hamas, început pe 7 octombrie,
   urmat de atacurile armatei israliene în zona Fâșiei Gaza. Cel puțin 2.329
   palestinieni au fost uciși, iar numărul persoanelor ucise în Israel a
   ajuns la peste 1.300.

     * Relatarea primelor nouă zile ale conflictului din Israel s-a încheiat.
       Urmăriți desfășurarea evenimentelor din ziua 10 a războiului
       Israel-Hamas.

   Mișcarea islamistă Hamas a lansat, pe 7 octombrie, cel mai mare atac
   asupra Israelului din ultimii ani, într-un asalt surpriză care a combinat
   oameni înarmați care au traversat granița cu un baraj puternic de rachete
   din Fâșia Gaza, potrivit Reuters.

   SUMAR:

     * Israelul spune că toți cei 1,1 milioane de palestinieni din nordul
       Fâșiei Gaza trebuie să plece.
     * ONU avertizează că planul Israelului ar avea "consecințe umanitare
       devastatoare".
     * Se așteaptă ca Israelul să lanseze un asalt terestru în Gaza, pe care
       Hamas susține că este capabil să îl respingă.
     * Cel puțin 2.750 palestinieni au fost uciși, iar alți 9.700 au fost
       răniți în urma atacurilor aeriene israeliene în Gaza. Numărul
       persoanelor ucise în Israel a ajuns la peste 1.300, iar peste 3.400 au
       fost rănite.
     * Agențiile umanitare afirmă că locuitorii din Gaza se confruntă cu o
       situație disperată, Israelul impunând o blocadă totală asupra enclavei
       palestiniene.
     * Peste 423.000 de persoane au fost nevoite să își părăsească locuințele
       din Gaza din cauza bombardamentelor israeliene.
     * Human Rights Watch a acuzat Israelul că a folosit muniții cu fosfor
       alb în operațiunile sale militare din Gaza și Liban.
     * Un jurnalist a fost ucis în război. Este vorba de cameramanul Issam
       Abdallah, de la Reuters. El transmitea în direct, în timp ce mașina în
       care se afla a fost lovită.
     * Deși termenul inițial a expirat, armata israeliană a anunțat sămbătă
       un nou interval de timp în care palestinienii pot părăsi în siguranţă
       nordul Fâşiei Gaza pe o rută indicată pe o hartă.
     * Patru români au murit în conflictele din Israel.
     * Israelul a anunțat duminică dimineața un nou interval în care
       locuitorii pot părăsi Gaza în siguranță.
   VEZI GALERIA
   18 imagini

   Fotografii: Associated Press/Profimedia

   16/10/2023 , 07:55

                  Israelienii cer demisia guvernului Netanyahu

   Israelienii cer demisia guvernului Netanyahu, pe care îl acuză că a
   contribuit la ceea ce s-a întâmplat weekendul trecut. Zeci de rude ale
   celor ținuți ostatici de Hamas au ieșit în stradă în Tel Aviv și au cerut
   eliberarea lor imediată.

   La Tel Aviv, oamenii s-au adunat în fața Ministerului israelian al
   Apărării, să protesteze față de politicile guvernului. A fost însă și
   primul Șabat, ziua de odihnă a evreilor, de la atacurile Hamas din 7
   octombrie, iar rudele celor luați ostatici de teroriști au venit să ceară
   eliberarea lor imediată.

     * ”O vreau înapoi acum”: Familiile ostaticilor deținuți de Hamas cer
       eliberarea imediată a acestora

   Cel puțin 150 de persoane au fost răpite de atacatori. Hamas susține că
   peste 20 dintre cei ținuți captivi au fost uciși în atacurile cu rachete
   israeliene asupra Fâșiei Gaza. Soția și cei doi copii ai lui Avihai au
   fost răpiți din casa lor, de lângă granița cu Gaza. De atunci nu mai știe
   nimic de ei. El este unul dintre organizatorii mintingului, pentru că vrea
   să transmită un mesaj lumii întregi.

   16/10/2023 , 07:32

       Trupele israeliene continuă să se mobilizeze în apropiere de Gaza

   Trupele Israelului continuă pregătirile pentru o intervenție terestră în
   nordul Fâșiei Gaza. Aproape 600 de mii de palestinieni au părăsit zona în
   care se așteaptă atacul, potrivit estimărilor armatei israeliene. Astăzi,
   secretarul de stat american Antony Blinken va ajunge, din nou, în Israel,
   după ce a negociat cu Egiptul redeschiderea punctului de trecere Rafah,
   din sudul Fâșiei Gaza. 

   Trupele israeliene continuă să se mobilizeze în apropiere de Gaza,
   pregătite să înceapă ofensiva terestră împotriva Hamas. Armata Israelului
   este sprijinită și de două nave de război americane aflate în regiune. Cu
   toate acestea, după o săptămână de atacuri aeriene intense din partea
   Israelului, gruparea Hamas continuă tirurile de rachete lansate din Gaza.

   Premierul israelian Benjamin Netanyahu s-a întâlnit cu familiile
   persoanelor care au fost luate ostatice de Hamas și a promis că va
   distruge gruparea. Aproximativ 150 de oameni au fost răpiți de Hamas în
   urmă cu o săptămână, în timpul unor raiduri de amploare asupra Israelului.

   Între timp, secretarul de stat american Antony Blinken, care se află
   într-o misiune diplomatică în regiune, va face o ultimă încercare de a
   reduce impactul unui asalt terestru israelian asupra Gaza. Acesta a dat
   asigurări că punctul de trecere Rafah, de la granița Fâșiei Gaza cu
   Egiptul, va fi redeschis. Blinken se va întoarce la Ierusalim pentru mai
   multe discuții cu Benjamin Netanyahu. Analiștii militari se tem că numărul
   de morți palestinieni va crește dramatic în cazul unei intervenții
   terestre, lucru care ar putea provoca o intervenție din partea Iranului.

   600 de mii de palestinieni au părăsit Gaza City, potrivit armatei
   israeliene.

   15/10/2023 , 18:08

   Armata israeliană aşteaptă o ''decizie politică'' pentru a lansa ofensiva
                         terestră în nordul Fâşiei Gaza

   Israelul îşi masează duminică trupele pentru o ofensivă terestră în nordul
   bombardat al Fâşiei Gaza, hotărât să anihileze Hamas în cea de-a noua zi a
   războiului declanşat de un atac al mişcării islamiste palestiniene, cel
   mai sângeros comis vreodată pe teritoriul său, transmite France Presse.

   ''Suntem desfăşuraţi de-a lungul Fâşiei Gaza cu forţele noastre terestre,
   pregătindu-ne pentru următoarea etapă a operaţiunii'', a declarat duminică
   un purtător de cuvânt al armatei, Jonathan Cornicus. Armata a precizat că
   aşteaptă o ''decizie politică''.

   Un milion de locuitori ai acestui teritoriu palestinian, care are o
   populaţie de 2,4 milioane de locuitori, au fost strămutaţi de la începutul
   conflictului şi după atacurile israeliene, a anunţat duminică ONU.

   15/10/2023 , 16:55

     Netanyahu a convocat pentru prima dată cabinetul de urgenţă extins al
                  Israelului, promiţând să ''demoleze'' Hamas

   Prim-ministrul israelian, Benjamin Netanyahu, a convocat duminică pentru
   prima dată cabinetul de urgenţă extins al ţării, afirmând că unitatea
   naţională afişată a transmis un mesaj în ţară şi în străinătate, în timp
   ce ţara se pregăteşte să "demoleze Hamas" în Gaza, relatează Reuters.

   Reuniunea, care a avut loc în cartierul general militar din Tel Aviv, a
   început cu un moment de reculegere ţinut de miniştri în memoria celor
   1.300 de israelieni ucişi în atacul şocant al Hamas din 7 octombrie, se
   arată într-o înregistrare video publicată de biroul lui Netanyahu.

   Salutându-l pe fostul deputat de opoziţie Benny Gantz, care s-a alăturat
   guvernului împreună cu mai mulţi membri ai partidului său săptămâna
   trecută, Netanyahu a declarat că toţi miniştrii lucrează non-stop, cu un
   front unit.

   ''Hamas a crezut că vom fi dărâmaţi. Noi suntem cei care vom demola
   Hamas'', a declarat Netanyahu, adăugând că această demonstraţie de unitate
   'trimite un mesaj clar naţiunii, inamicului şi lumii''.

   15/10/2023 , 15:51

UNICEF: Ajutoarele sunt gata să fie transportate în Gaza, imediat ce se deschide
                                    granița

   Ajutoare din partea Națiunilor Unite au sosit pe partea egipteană a
   graniței cu Gaza și sunt gata să plece imediat ce punctul de trecere Rafah
   va fi deschis, a declarat duminică Jeremy Hopkins, reprezentantul din
   Egipt al UNICEF, pentru The Washington Post.

   UNICEF a predat Semilunii Roșii egiptene, organizația însărcinată cu
   coordonarea ajutoarelor umanitare, "prima parte a unui transport destul de
   mare" care include apă potabilă și kituri de igienă personală.

   Un avion plin cu provizii a aterizat duminică pe aeroportul din Arish, cel
   mai apropiat aeroport de graniță, pe care guvernul egiptean l-a desemnat
   ca punct de depozitare a ajutoarelor umanitare destinate pentru locuitorii
   Fâșiei Gaza. Alte provizii vor sosi în zilele următoare, a declarat
   Hopkins.

   Campania de bombardamente a Israelului și ordinele de evacuare au
   strămutat sute de mii de copii de la începutul războiului. Dar singurul
   punct de intrare viabil pentru ajutorul umanitar - punctul de trecere a
   frontierei Rafah cu Egiptul - rămâne închis, în timp ce diplomații se
   luptă să ajungă la un acord privind o deschidere limitată a frontierei
   care să fie acceptabilă pentru toate părțile.

   15/10/2023 , 15:26

           Israelul confirmă că 126 de ostatici sunt în mâinile Hamas

   Armata israeliană afirmă că a identificat 126 de ostatici aflați în
   mâinile Hamas de la atacul sângeros din 7 octombrie.

   Autoritățile israeliene au estimat inițial că aproximativ 150 de
   israelieni și străini au fost capturați.

   Oficialii au declarat că această cifră a fost revizuită în scădere după
   descoperirea de cadavre în sudul Israelului de la atac - și că este în
   continuare susceptibilă de modificări.

   Purtătorul de cuvânt al armatei israeliene, Richard Hecht, a declarat
   duminică că cifra de 126 de ostatici a fost "confirmată".

   De asemenea, armata a declarat că soldații săi au găsit rămășițele unor
   ostatici în timpul incursiunilor în Fâșia Gaza, fără a preciza însă
   numărul acestora.

   Hamas a afirmat anterior că 22 de ostatici au murit în loviturile
   israeliene, fără a oferi detalii.

   De asemenea, au indicat că ostaticii vor fi uciși în cazul unor lovituri
   israeliene asupra unor ținte civile care nu sunt anunțate în prealabil.

   15/10/2023 , 13:17

    Hezbollah afirmă că atacul asupra nordului Israelului este un răspuns la
                        uciderea unui jurnalist libanez

   Hezbollahul libanez afirmă că a tras rachete spre un post al armatei
   israeliene din Shtoula, în nordul Israelului, ca răspuns la uciderea
   jurnalistului libanez Issam Abdallah și a altor civili.

   Abdallah a fost ucis și alți șase jurnaliști au fost răniți - inclusiv doi
   reporteri ai Al Jazeera - în bombardamente efectuate vineri de forțele
   israeliene în sudul Libanului, potrivit martorilor de la fața locului.

   15/10/2023 , 12:04

       Antony Blinken, întâlnire cu prințul moștenitor al Arabiei Saudite

   Secretarul de stat Antony Blinken s-a întâlnit duminică cu prințul
   moștenitor al Arabiei Saudite, Mohammed bin Salman, ultima oprire dintr-o
   călătorie diplomatică de patru zile în Orientul Mijlociu, în timp ce criza
   umanitară din Fâșia Gaza se agravează, notează The New York Times.

   Blinken și președintele Biden au subliniat public în ultimele zile că,
   deși susțin răspunsul militar al Israelului împotriva Hamas, Israelul
   trebuie să ia toate măsurile de precauție pentru a evita victimele civile
   în Gaza, unde locuiesc aproximativ 2 milioane de persoane.

   Înainte ca Hamas să lanseze un atac surpriză asupra Israelului în data de
   7 octombrie, Arabia Saudită și Israelul au colaborat cu Statele Unite
   pentru a normaliza relațiile.

   15/10/2023 , 10:36

       Israelul anunță un nou interval în care locuitorii pot părăsi Gaza

   Armata israeliană a anunţat duminică dimineaţă că locuitorii părţii de
   nord de Fâşiei Gaza pot pleca către sudul acesteia în intervalul orar
   10:00-13:00 (07:00-10:00 GMT) folosind o rută desemnată special, transmite
   DPA.

   Forţele de Apărare Israeliene (IDF, denumirea oficială a armatei
   israeliană) au precizat că în intervalul menţionat nu vor ataca ruta
   respectivă.

   15/10/2023 , 09:59

                 Israelul continuă pregătirile pentru ofensivă

   Israelul îşi continuă duminică pregătirile pentru o ofensivă în nordul
   Fâşiei Gaza, după ce sâmbătă a acordat locuitorilor un timp suplimentar
   pentru a evacua zona, la o săptămână după ce Hamas a lansat un atac fără
   precedent pe teritoriul său.

   15/10/2023 , 09:56

Apa este "o problemă de viață și de moarte" pentru Gaza după asediul israelian,
                                  potrivit ONU

   Agenția ONU pentru refugiați palestinieni a declarat că apa a devenit o
   "problemă de viață și de moarte" pentru locuitorii din Fâșia Gaza, după ce
   Israelul le-a tăiat aprovizionarea cu apă.

   Agenția Națiunilor Unite pentru refugiații palestinieni din Orientul
   Apropiat (UNRWA) a declarat sâmbătă că peste două milioane de persoane
   sunt acum în pericol din cauza lipsei apei.

   "A devenit o problemă de viață și de moarte. Este o necesitate:
   combustibilul trebuie să fie livrat acum în Gaza pentru a pune apă la
   dispoziția a două milioane de persoane", a declarat comisarul general al
   UNRWA, Philippe Lazzarini.

   Potrivit agenției, de o săptămână nu mai este permisă intrarea în Gaza a
   niciunui ajutor umanitar.

   14/10/2023 , 19:40

   Armata Israelului susține că e pregătită pentru atacuri terestre, pe calea
                               aerului și pe Mare

   Într-o declarație de presă, armata a spus că plănuiește "o gamă largă de
   operațiuni ofensive, inclusiv un atac coordonat din aer, mare și uscat":
   "Diferite batalioane și forțe ale armatei sunt desfășurate în întregul
   Israel în a desfășura creșterea nivelului de operare și pentru pregătirea
   următoarelor etape ale războiului, în special operațiunea mare la sol".

   14/10/2023 , 19:38

    Armata israeliană a lovit un sat din Liban, Shebaa, și a ucis doi civili

   Precizarea a fost făcută de primarul Mohammad Harb. Victimele erau soț și
   soție. Atacul vine la o zi după ce, tot în sudul Libanului, a fost ucis un
   jurnalist și cel puțin alți șase au fost răniți.

   14/10/2023 , 19:36

  Șeful grupării Hamas susține că armata israeliană comite un genocid în Gaza

   El spune că locuitorii nu vor pleca din acea zonă, așa cum solicită
   Israelul.

   Ismail Haniyeh, șeful Hamas: "Inamicul nostru face asta cu ajutorul SUA și
   al unor țări europene. Oamenii din Gaza rămân în țara lor, ei nu vor
   părăsi niciodată Gaza și nu vor fugi. Salut oamenii din Gaza care se
   confruntă cu mașinăria barbară sionistă. Ei sunt dedicați pământurilor
   lor".

   14/10/2023 , 19:34

   Iranul a transmis Israelului să se oprească din a comite "crime de război"

   Ministrul Afacerilor Externe din Iran, Hossein Amir-Abdollahian: "Vreau
   să-i avertizez pe criminalii de război și pe cei care susțin această
   entitate, să oprească crimele împotriva civililor din Gaza, pentru că ar
   putea fi prea târziu în câteva ore".

   Ministrul Afacerilor Externe din Iran a precizat că gruparea Hezbollah ia
   în calcul participarea în război, potrivit Al Jazeera.

   14/10/2023 , 15:26

            Ajutorul umanitar egiptean pentru Gaza a ajuns în Sinai

   Organizațiile de caritate egiptene au trimis sâmbătă peste 100 de camioane
   cu 1.000 de tone de ajutoare umanitare, inclusiv alimente și alte bunuri,
   către populația palestiniană din Gaza, a anunțat presa locală.

   Ajutoarele vor rămâne în Sinai până când se va ajunge la un acord cu
   Israelul care să permită livrarea lor în teritoriul asediat.

   14/10/2023 , 15:14

  Iranul amenință ca intrarea Hezbollahului în război ar fi un cutremur uriaș
                                 pentru Israel

   Ministrul iranian de Externe, Hossein Amirabdollahian, a spus că gruparea
   libaneză Hezbollah "ia în considerare toate scenariile unui război" și că
   Israel ar trebui "să înceteze atacurile asupra Fâșiei Gaza cât mai repede
   posibil". Acesta s-a întâlnit și cu liderul Hezbollah, Hassan Nasrallah.

   14/10/2023 , 13:51

Israelul recomandă populației din nordul Fâșiei Gaza "să nu întârzie" evacuarea

   Armata israeliană a recomandat populației din orașul Gaza "să nu întârzie"
   să își evacueze locuințele și să se deplaseze spre sudul teritoriului
   înainte de lansarea unei ofensive militare.

   Rapoartele spun că drumurile din nord sunt deja congestionate.

   Există un "interval de timp între orele 10.00 și 16.00" sâmbătă, a
   declarat presei purtătorul de cuvânt al armatei, Richard Hecht, fără a
   preciza un termen limită.

   "Știm că acest lucru va dura, dar le recomandăm oamenilor să nu aștepte",
   a adăugat el.

   14/10/2023 , 13:29

                   Palestinienii din Gaza, opriți la graniță

   Palestinienii din Gaza care dețin și o naționalitate străină au primit
   e-mailuri de la ambasadele lor, prin care sunt informați despre o nouă
   înțelegere care le-ar permite să plece prin punctul de trecere a
   frontierei Rafah, începând de astăzi, de la prânz.

   Această înțelegere include palestinienii care dețineau pașapoarte
   europene, canadiene, americane și chineze. Ei au primit coordonate
   speciale pentru a evita să fie țintiți direct de către armata israeliană.
   Când au ajuns la graniță, au fost informați că aranjamentul a fost anulat.
   Ei așteaptă acum noi instrucțiuni de la ministerele lor de externe,
   conform Al Jazeera.

   14/10/2023 , 12:11

    Armata israeliană "regretă foarte mult" moartea unui jurnalist în Liban

   Armata israeliană "regretă foarte mult" moartea unui jurnalist în Liban
   vineri seara, a declarat sâmbătă purtătorul său de cuvânt în timpul unui
   briefing de presă.

   "Ne pare foarte rău pentru moartea sa. Facem o anchetă", a declarat
   locotenent-colonelul Richard Hecht, fără să recunoască în mod explicit
   responsabilitatea pentru moartea jurnalistului Reuters, ucis în timpul
   unui bombardament la periferia satului Alma el-Chaab, în sudul Libanului.

   Alte câteva persoane au fost rănite în timpul aceluiași incident.

   14/10/2023 , 11:13

  Israelul anunță un nou interval în care palestinienii pot părăsi Fâșia Gaza

   Israelul a anunțat un nou interval de timp, între orele locale 10:00 şi
   16:00, în care palestinienii pot părăsi în siguranţă nordul Fâşiei Gaza pe
   o rută indicată pe o hartă. Locuitorii din Beit Hanoun ar trebui să se
   îndrepte spre Khan Younis, după care vor urma alte instrucţiuni, a scris
   un purtător de cuvânt al armatei în limba arabă pe platforma X.

   14/10/2023 , 10:03

                    Israelul face primele incursiuni în Gaza

   Israelul a început raiduri localizate în Fâșia Gaza și a recuperat
   trupurile mai multor israelieni uciși de Hamas. Sunt primele indicii ale
   trecerii la atacuri terestre, la o săptămână după ce organizația teroristă
   Hamas a ucis peste 1300 de civili în ziua de Șabat.

   14/10/2023 , 09:06

   Un raid aerian israelian ucide un comandant militar de rang înalt al Hamas

   Un comandant militar de rang înalt al Hamas, care conducea operațiunile
   aeriene ale grupării în orașul Gaza, a fost ucis în raiduri aeriene
   israeliene, a anunțat armata.

   Murad Abu Murad a fost ucis în cursul zilei trecute, când avioane de
   vânătoare au lovit un centru operațional al Hamas de unde grupul își
   desfășura "activitatea aeriană", a declarat armata. Nu a existat o
   confirmare imediată din partea Hamas.

   14/10/2023 , 08:16

                Termenul pentru părăsirea Fâșiei Gaza a expirat

   Zeci de mii de palestinieni fug din nordul Fâșiei Gaza în sudul regiunii,
   după ce armata israeliană a ordonat ieri evacuarea a 1,1 milioane de
   civili în numai 24 de ore. Termenul a expirat. Pentru spitalul din Gaza
   ultimatumul a fost prelungit, însă și acesta a expirat la 6 dimineața.
   Reprezentantul Autorității Palestiniene la ONU spune că este vorba de
   crime împotriva umanității la adresa civililor din Gaza. Organizația
   Națiunilor Unite a declarat că termenul este imposibil de îndeplinit și a
   cerut anularea imediată a ordinului.

   13/10/2023 , 21:35

     MAE anunță că aproape 200 de români au cerut să fie evacuați din Gaza

   Ministerul Afacerilor Externe a anunțat vineri că are în atenție situația
   a 350 de cetățeni români aflați în Fâșia Gaza. În direct la Euronews
   România, purtătorul de cuvânt al MAE, Radu Filip, a precizat că aproape
   200 de români au cerut sprijin consular pentru a fi evacuați din
   teritoriul controlat de gruparea Hamas în care Israelul ia în calcul să
   demareze o operațiune terestră.

   13/10/2023 , 20:12

      Un jurnalist a fost ucis în Israel, în timp ce transmitea în direct

   Din păcate, războiul din Israel a făcut și o victimă în rîndul
   jurnaliștilor. Este vorba despre corespondentul Reuters, cameramanul Issam
   Abdallah, care și-a pierdut viața într-un atac din sudul Libanului, în
   zona Alma al Shaab. El transmitea în direct în acel moment și se afla în
   mașină.

   "Suntem profund întristați să aflăm că operatorul nostru Issam Abdallah a
   fost ucis. Căutăm mai multe informații, colaborăm cu autoritățile din
   regiune și suntem alături de familia lui Issam și de colegii lui", se
   arată în comunicatul Reuters.

   Totodată, jurnaliștii Reuters Thaer Al-Sudani și Maher Nazeh au fost și ei
   răniți și primesc îngrijiri medicale.

   13/10/2023 , 18:44

                        Antonio Tajani a ajuns în Israel

   Ministrul italian de Externe, Antonio Tajani, a mers în sudul Israelului
   împreună cu omologul său israelian, Eli Cohen.

   Printre altele, el a văzut cum arată o clădire lovită în plin de o rachetă
   trasă de Hamas și s-a întâlnit cu familiile unor ostatici.

   13/10/2023 , 16:22

                   Palestinienii încep să fugă din Fâșia Gaza

   Unii palestinieni încep să plece din nordul Fâșiei Gaza. Hamas le cere să
   rămână în case, după ce Israelul a cerut evacuarea civililor în 24 de ore.

   Un oficial american a declarat că Israelul va oferi "zone sigure" pentru
   palestinienii din interiorul Fâșiei Gaza, în urma unei discuții între
   secretarul de stat american Antony Blinken și premierul israelian Benjamin
   Netanyahu.

   "Unul dintre lucrurile pe care le-am discutat cu ei (joi) a fost
   necesitatea de a proteja viețile civililor din Gaza, necesitatea de a
   stabili unele zone sigure, unde civilii ar putea să se mute pentru a fi la
   adăpost de operațiunile legitime de securitate ale Israelului", a declarat
   reporterilor oficialul de rang înalt al Departamentului de Stat, potrivit
   euronews.com.

   13/10/2023 , 14:42

          Un angajat al Ambasadei Israelului a fost atacat la Beijing

   Un angajat al Ambasadei Israelului la Beijing a fost transportat la spital
   în urma unui atac comis vineri, relatează Associated Press.

   Ministerului israelian de Externe a precizat că atacul nu a avut loc în
   incinta ambasadei. Motivul atacului nu este clar. Israelul a criticat
   China pentru declarația sa cu privire la atacul Hamas asupra sudului
   Israelului de sâmbăta trecută, relatează AP.

   13/10/2023 , 13:16

           Ursula von der Leyen și Roberta Metsola au ajuns în Israel

   Ursula von der Leyen, președintele Comisiei Europene, și Roberta Metsola,
   președintele Parlamentului European, au ajuns în Israel.

   "Am ajuns în Israel cu @EP_Președinte să ne exprimăm solidaritatea cu
   poporul israelian în urma oribilului atac terorist al Hamas."

   13/10/2023 , 12:53

                    Doi români morți în războiul din Israel

   Al doilea cetățean român a murit în războiul din Israel, anunță Ministrul
   Afacerilor Externe. Este vorba despre o persoană care fusese declarată
   dispărută pe 12 octombrie. Aceasta avea dublă cetățenie.

   "Ministerul Afacerilor Externe informează cu regret că, până în prezent,
   se confirmă decesul a două persoane cu dublă cetățenie, israeliano-română,
   cu domiciliul în Statul Israel, astfel:

     * persoana al cărei deces a fost anunțat de către autoritățile
       israeliene la data de 9 octombrie 2023, care deținea cetățenie
       israeliano-română, cu domiciliul în Statul Israel;
     * persoana pe care familia a declarat-o dispărută la data de 12
       octombrie 2023 și al cărei deces a fost confirmat de autoritățile
       israeliene la data de 13 octombrie 2023.

   Ministerul Afacerilor Externe transmite condoleanțe familiilor și își
   exprimă regretul profund pentru victimele acestor atacuri. De asemenea,
   reiterează condamnarea fermă a terorismului în toate formele sale de
   manifestare.

   Ambasada României la Tel Aviv și Consulatul General al României la Haifa
   mențin în permanență contactul cu autoritățile israeliene pentru
   verificarea informațiilor cu privire la cetățenii români", potrivit
   comunicatului MAE.

   13/10/2023 , 11:52

       Hamas: 13 ostatici au murit în urma loviturilor aeriene israeliene

   Hamas a transmis că cel puțin 13 ostatici, israelieni și străini, au fost
   uciși în urma loviturilor aeriene israeliene din ultimele 24 de ore,
   potrivit Agerpres.

   "13 prizonieri, inclusiv străini" au fost ucişi în cinci locuri din Gaza
   vizate de avioane de luptă israeliene, au precizat într-un comunicat
   Brigăzile Ezzedin al-Qassam.

   Se estimează că 150 de persoane au fost capturate de Hamas și duse în
   enclava palestiniană în timpul atacului din weekend.

   13/10/2023 , 11:51

       Secretarul american al apărării, Lloyd Austin, a sosit la Tel Aviv

   Secretarul american al apărării, Lloyd Austin, a sosit vineri la Tel Aviv,
   pentru o vizită în semn de solidaritate cu Israelul, încă sub şoc după
   atacul sângeros lansat în urmă cu aproape o săptămână de mişcarea
   islamistă palestiniană Hamas, informează AFP.

   Austin urmează să aibă întrevederi cu prim-ministrul Israelului, Benjamin
   Netanyahu, şi cu ministrul israelian al apărării Yoav Gallant, în timpul
   acestei deplasări ce are loc la o zi după cea a secretarului de stat
   american Antony Blinken.

   Deplasarea lui Austin are drept scop reiterarea "sprijinului de neclintit
   al SUA pentru poporul Israelului şi angajamentul lor pentru ca Israelul să
   dispună de ceea ce are nevoie pentru a se apăra", a anunţat Pentagonul
   într-un comunicat.

   Austin va asista la livrarea unei părţi din ajutorul militar trimis
   Israelului de SUA după atacul sângeros al Hamas din 7 octombrie dinspre
   Fâşia Gaza, atac ce s-a soldat cu cel puţin 1.300 de morţi în Israel.

   13/10/2023 , 10:58

 Franța interzice manifestațiile pro-palestiniene după ce un fost lider Hamas a
                              îndemnat la proteste

   Ministrul francez de interne, Gérald Darmanin, a impus joi o interdicție
   privind demonstrațiile pro-palestiniene, după ce fostul lider al Hamas i-a
   îndemnat pe musulmanii din întreaga lume să organizeze proteste în
   sprijinul palestinienilor în această săptămână. Ordinul spune că astfel de
   mitinguri ar perturba probabil ordinea publică.

   Ordinul a fost dat în timp ce poliția franceză a fost surprinsă folosind
   gaze lacrimogene și tunuri cu apă pentru a dispersa cel puțin sute de
   manifestanți pro-palestinieni la Paris în aceeași zi.

   La nivel mondial, războiul Israel-Gaza a declanșat proteste
   pro-palestiniene pe care autoritățile au încercat să le descurajeze.

   În Sydney, demonstranții pro-palestinieni au renunțat la un marș după ce
   poliția locală i-a avertizat că mitingul ar fi fost considerat
   neautorizat, a relatat The Guardian.

   13/10/2023 , 07:46

 Israel: Peste un milion de persoane din nordul Fâșiei Gaza ar trebui avacuate
                        spre sud în termen de 24 de ore

   Armata israeliană a avertizat Națiunile Unite că peste un milion de
   persoane din nordul Fâșiei Gaza ar trebui avacuate spre sud în termen de
   24 de ore, o acțiune pe care ONU o consideră imposibilă "fără consecințe
   umanitare dezastruoase", a declarat Stéphane Dujarric, purtătorul de
   cuvânt al secretarului general al ONU, potrivit The Washington Post.

   Națiunile Unite au făcut un apel "ferm" pentru ca ordinul, care a fost dat
   cu puțin înainte de miezul nopții, ora locală, "să fie anulat ", se arată
   în comunicat.

   Israelul a continuat să bombardeze Fâșia Gaza ca represalii pentru
   atacurile Hamas și se așteaptă să lanseze în curând o incursiune terestră.

   12/10/2023 , 22:14

              Doi români dispăruți după atacurile Hamas din Israel

   În urma recentelor evenimente din Fâșia Gaza, au fost publicate ultimele
   date referitoare la victimele atacului. Un cetățean român a fost confirmat
   ca fiind printre victimele acestui incident, iar doi alți români sunt dați
   dispăruți, în urma atacurilor teroriste comise de Hamas, potrivit unui
   anunț publicat pe pagina de Facebook a guvernului Israelian.

   Radu Mihail Filip, purtător de cuvânt MAE:  ”Din datele pe care le avem,
   putem confirma că un cetățean cu dublă cetățenie israeliano-română, cu
   domiciliul în Israel, este dat dispărut, familia acestuia neputând lua
   legătura cu el, iar în ceea ce privește toate cazurile de cetățeni români,
   ambasada noastră la Tel Aviv menține legătura cu autoritățile israeliene
   pentru a verifica astfel de informații. În ceea ce privește cetățeanul pe
   care vi l-am confirmat, acesta avea dublă cetățenie, cu domiciliul în
   Israel. În ceea ce privește cea de-a doua persoană efectuăm verificări.”

   Informațiile despre primul cetățean român dispărut au fost furnizate de
   președintele Israelului. Ulterior, Ministerul Afacerilor Externe de la
   București a precizat că ambasada României la Tel Aviv este în contact cu
   autoritățile israeliene și verifică informația. Herzog a declarat că
   printre cei 1.300 de morți sau dispăruți în atacurile Hamas se numără
   cetățeni provenind din 36 de națiuni.

   Peste 150 de oameni au fost luați ostatici, mare parte copii și
   adolescenți. Alte 3.300 de persoane au fost rănite și nu mai puțin de
   5.000 de rachete au fost lansate pe teritoriul Israelului. Președintele
   Herzog a făcut apel la liderii politici și religioși din întreaga lume să
   ceară eliberarea imediată a ostaticilor. El a mai spus că este cea mai
   mare tragedie după Holocaust, iar Israelul va lupta până la capăt
   împotriva acestui „imperiu al răului”.

   12/10/2023 , 20:42

       Fost oficial israelian: Trebuie să zdrobim Hamas până ajung cenușă

   Israelul ar trebui să bombardeze în continuare Fâșia Gaza atâta timp cât
   militanții Hams rămân în regiune, chiar dacă acest lucru generează
   pierderi uriașe în rândul Armatei israeliene, a declarat un fost oficial
   israelian din domeniul Apărării pentru Associated Press.

   Generalul în rezervă Yaakov Amidror, reprezentant al organizației JINSA, a
   declarat că Israelul ar "bombarda orice tentativă de a construi o
   capacitate militară în Fâșia Gaza în următoarea sută de ani", dând de
   înțeles c-ar putea fi vorba despre o intervenție militară pe termen lung.

   "Trebuie să zdrobim Hamas până ajung cenușă, indiferent de numărul de
   victime", a spus Amidror.

   "Bineînțeles, vom oferi toate dotările soldaților noștri pentru a se
   apăram, dar nu cred că victimele sunt elementul principal în luarea
   deciziilor."

   Armata israeliană a anunțat joi că a lansat 6.000 de bombe asupra Fâșiei
   Gaza de la începutul războiului dintre Israel și Hamas. Chiar dacă
   Israelul susține că lovește ținte Hamas, au fost uciși mulți civili în
   zona bombardată. Spitale și adăposturi ale ONU au fost, de asemenea,
   lovite.

   De asemenea, atacurile aeriene au provocat moartea a numeroase familii.
   Ministerul Sănătății din Gaza a anunțat că 22 de familii au fost omorâte.
   Nu mai puțin de 44 de membri ai aceleiași famiili au murit joi în urma
   unei lovituri aeriene asupra orașului Jabalia. Doar șase persoane au
   supraviețuit raidului.

Hamas avertizează că un asalt terestru ar fi un dezastru pentru Armata
israeliană

   Un oficial de rang înalt al grupării Hamas a avertizat joi că orice asalt
   în Fâșia Gaza s-ar putea transforma într-o catastrofală pentru Armata
   israeliană.

   "Pentru fiecare acțiune pe care o întreprinde inamicul, există un plan pe
   care îl avem noi", a declarat Saleh Al-Arouri, șeful adjunct al biroului
   politic al Hamas.

   Oficialii israelieni din domeniul Apărării nu au ordonat încă un asalt
   terestru a teritoriului bombardat, însă iau în calcul acest scenariu.

   Armata a mobilizat peste 300.000 de rezerviști în vederea pregătirii.

   12/10/2023 , 16:50

 România va continua eforturile active pentru a-i sprijini pe românii aflaţi în
                                     Israel

   Situaţia de securitate din Israel a fost abordată în cadrul şedinţei de
   joi a Consiliului Suprem de Apărare a Ţării (CSAT), context în care
   membrii CSAT au subliniat că România a condamnat încă din prima zi
   atacurile teroriste ale Hamas, care au produs numeroase pierderi de vieţi
   omeneşti şi răniţi în rândul civililor, potrivit Agerpres.

   În ceea ce îi priveşte pe cetăţenii români afectaţi de evoluţiile din
   regiune, arată Administraţia Prezidenţială, România va continua eforturile
   active pentru a acorda sprijin celor care au nevoie, fiind deja instituită
   o celulă de criză, care lucrează în regim de permanenţă, pentru acordarea
   de sprijin cetăţenilor români în vederea repatrierii acestora, precum şi
   pentru acordarea de asistenţă consulară.

   Până la acest moment, aproximativ 2.035 de români au fost repatriaţi şi
   demersurile continuă şi pentru alţi cetăţeni români care au solicitat
   acest lucru.

   12/10/2023 , 15:33

      Două aeroporturi din Siria, atacate cu rachete de armata Israelului

   Armata Israelului a atacat două orașe din Siria, Damasc și Alep, conform
   AP, care citează presa pro-guvernamentală siriană. Atacurile cu "o ploaie
   de rachete" au țintit aeroporturile din cele două orașe și au distrus
   pistele.

   Postul de radio Sham FM spune că apărarea antiaeriană a acționat. Potrivit
   Al-Watan Daily și Dama Post, ambele aeroporturi nu mai sunt funcționale.
   În ceea ce privește Alep, nu există victime, dar nu se face o precizare de
   acest fel referitoare și la Damasc.

   Acestea sunt primele atacuri ale israelienilor asupra Siriei de la
   începutul conflictului cu gruparea Hamas. Cele două aeroporturi au mai
   fost lovite însă în urmă cu câteva luni.

   12/10/2023 , 14:10

Un ministru israelian anunţă că nu va furniza curent şi apă în Fâşia Gaza decât
                       după eliberarea ostaticilor Hamas

   Ministrul israelian al energiei Israel Katz a declarat joi că reluarea
   serviciilor de bază pentru civilii din Fâşia Gaza este legată de
   eliberarea ostaticilor israelieni deţinuţi de Hamas, relatează DPA.

   "Curentul electric şi alimentarea cu apă potabilă nu vor fi pornite şi
   nicio cisternă cu combustibil nu va intra până când ostaticii israelieni
   nu se vor întoarce acasă", a scris Katz pe X.

   Gesturi umanitare vor fi făcute numai în schimbul unor gesturi umanitare,
   a adăugat el, avertizând că nimeni nu ar trebui "să predice despre
   moralitate" Israelului.

   Sâmbătă, luptătorii Hamas au ucis cel puţin 1.300 de israelieni în
   localităţi israeliene din apropierea graniţei cu Gaza şi la un festival de
   muzică. Un purtător de cuvânt militar, Daniel Hagari, a declarat într-un
   briefing televizat că Israelul a reuşit să confirme identităţile a 97 de
   persoane luate ostatice în Fâşia Gaza în atacul Hamas de sâmbătă.

   Ulterior Israel a anunţat închiderea accesului în Fâşia Gaza, armata
   precizând că Hamas a distrus punctele de trecere în zona de coastă.

   Israelul a răspuns la masacrul comis de Hamas cu o campanie masivă de
   lovituri aeriene în Fâşia Gaza. Ministerul Sănătăţii din Gaza a anunţat
   joi că 1.200 de persoane au fost ucise şi circa 5.800 rănite.

   12/10/2023 , 11:16

         650.000 de persoane din Gaza se confruntă cu o penurie de apă

   Bombardamentele israeliene asupra Fâșiei Gaza au distrus 1.000 de locuințe
   începând de sâmbătă, iar mulți locuitori din teritoriu se confruntă cu o
   lipsă acută de apă, combustibil și medicamente, potrivit biroului umanitar
   al ONU, citat de Al-Jazeera.

   Toate cele 13 spitale din teritoriu sunt doar parțial operaționale din
   cauza lipsei severe de combustibil și de materiale medicale esențiale.
   Totodată, pe fondul asediului impus de Israel, 650.000 de locuitori din
   Fâșia Gaza se confruntă cu o penurie de apă.

   12/10/2023 , 07:59

                  China cere o "încetarea imediată a focului"

   Beijingul a cerut o "încetare imediată a focului pentru a proteja civilii"
   și reluarea discuțiilor de pace israeliano-palestiniene bazate pe soluția
   celor două state, care include "înființarea unui stat palestinian
   independent", potrivit The Washington Post.

   "China va continua să promoveze o încetearea focului care să pună capăt
   violențelor, va contribui la atenuarea crizei umanitare și va promova în
   mod activ pacea”, i-a spus Zhai Jun, trimisul special al Chinei pentru
   problemele din Orientul Mijlociu din 2019, lui Amal Jadou, ministrul
   adjunct de Externe al Autorității Palestiniene.

   12/10/2023 , 07:45

           Netanyahu spune că "fiecare membru Hamas este un om mort"

   Premierul israelian Benjamin Netanyahu a promis, într-un discurs
   televizat, să "zdrobească și să distrugă" Hamas.

   "Fiecare membru al Hamas este un om mort", a adăugat el.

   Mai târziu în discursul său, Netanyahu a adoptat un ton optimist, lăudând
   unitatea poporului israelian și citând "sprijinul internațional fără
   precedent", în special contactul său continuu cu președintele Biden.

   11/10/2023 , 21:14

 Armata israeliană a infirmat posibilitatea unor "infiltrări aeriene suspecte"
                                   din Liban

   La scurt timp, purtătorul de cuvânt al armatei israeliene, Daniel Hagari,
   a revenit asupra intruziunii suspecte în spațiul aerian la granița de nord
   și a spus că o defecțiune a cauzat acele "alerte roșii", adică sirenele
   antiaeriene care avertizau populația asupra posibilelor tiruri de rachetă.

   Forțele de Apărare Israeliene (IDF) au precizat că această suspiciune a
   fost eliminată "deocamdată" și că nu există niciun incident major de
   securitate în nordul Israelului.

   "A existat o eroare, fie tehnică, fie umană", a spus Daniel Hagari, citat
   de Al-Jazeera.

   11/10/2023 , 20:04

Alertă în nordul Israelului. Localnicii, avertizați să se adăpostească din cauza
                unor "avioane ostile" care au pătruns din Liban

   Armata israeliană a anunțat miercuri seară că avioane ostile au pătruns în
   spațiul aerian național dinspre Liban, motiv pentru care au fost pornite
   sirenele în nordul Israelului. Localnicii au fost sfătuiți să se îndrepte
   de urgență spre adăposturi, potrivit The Associated Press.

   Armata nu a precizat despre ce tip de aeronavă este vorba. Este însă
   cunoscut faptul că gruparea Hezbollah, susținută de Iran, și militanții
   palestinieni dispun de drone și planoare.

Guvern de uniune națională, format în Israel, după atacurile Hamas

   Un politician israelian de Opoziție a anunțat că a ajuns la un acord să
   facă parte dintr-un Guvern de uniune națională, coagulat în jurul
   premierului Benjamin Netanyahu, pe durata conflictului din Fâșia Gaza.

   Benny Gantz, fost ministru al Apărării și șef al Statului Major al
   Armatei, a publicat o declarație comună cu Netanyahu.

   În document este precizat faptul că va fi format un Cabinet de "gestionare
   a războiului" din care vor face parte cinci membri. Este vorba despre
   premierul Benjamin Netanyahu, Benny Gantz, actualul ministru al Apărării,
   Yoav Gallant, și alți doi oficiali de rang înalt care vor avea calitatea
   de "observatori".

   11/10/2023 , 19:41

      Reacția secretarului general NATO: Israelul are dreptul să se apere

   Jens Stoltenberg, secretarul general al NATO, a afirmat că Israelul ”are
   dreptul să se apere” în urma atacurilor lansate de gruparea Hamas.

   Aflat la Bruxelles, la reuniuniea Grupului de contact pentru apărarea
   Ucrainei, condus de SUA la sediul NATO, toltenberg a fost întrebat ce
   măsuri ia Alianța Nord-Atlantică pentru a veni în sprijinul Israelului, în
   conflictul din Fâșia Gaza cu gruparea Hamas.

   ”Israelul are dreptul să se apere. Au suferit în urma unui atac terorist
   barbar în care civili au fost omorâți.

   Israelul are dreptul să se apere în fața acestor tipuri de atacuri.
   Răspunsul Israelului să fie proporțional și să facă tot ce este posibil
   pentru a preveni pierderea de vieți nevinovate.

   Am văzut că SUA și-au intensificat prezența militară în regiune și dau un
   mesaj clar de descurajare”, a precizat Jens Stoltenberg, secretarul
   general al NATO.

   11/10/2023 , 19:03

   Hamas şi Jihadul Islamic bombardează Israelul. Orașele atacate cu rachete

   Braţele armate ale mişcărilor islamiste palestiniene Hamas şi Jihadul
   Islamic au anunţat miercuri ”tiruri puternice cu rachete” au fost lansate
   în sudul şi centrul Israelului. De asemenea, sirenele de alertă au răsunat
   în zonele israeliene din jurul Fâşiei Gaza, pentru a avertiza cu privire
   la riscul unor atacuri cu rachete, relatează Agenția France Presse, citată
   de Agerpres.

   Oraşele israeliene Tel Aviv, Ashdod şi Ashkelon, precum şi comunităţile
   din apropierea frontierei cu Gaza sunt vizate de "tiruri puternice cu
   rachete”, au precizat reprezentanții celor două mișcări.

Spital din sudul Israelului, lovit de rachete

   Brigăzile Ezzedin Al-Qassam, aripa armată a Hamas, au precizat că au
   lansat o rachetă în zona aeroportului internaţional Ben Gurion. În schimb,
   autorităţile israeliene nu au raportat niciun impact.

   De asemenea, un spital din orașul Ashkelon a fost atacat miercuri de o
   rachetă lansată din Fâşia Gaza.

   "O rachetă a lovit direct centrul de dezvoltare a copilului", o clădire
   din cadrul spitalului Barzilai, a declarat o purtătoare de cuvânt a
   instituţiei.

   Potrivit acesteia, "centrul a fost avariat, dar nu au existat răniţi".

   În a cincea zi de război, oraşul Ashkelon este ţinta tirurilor cu rachete
   palestiniene, potrivit postului israelian de televiziune i24news.

British Airways suspendă zborurile spre și dinspre Israel

   Potrivit The Guardian, compania aeriană British Airways a anunțat că a
   suspendat zborurile spre și dinspre Israel, invocând probleme de
   siguranță.

   Un purtător de cuvânt al BA a declarat:

   ”Siguranța este întotdeauna prioritatea noastră principală și, în urma
   celei mai recente evaluări a situației, suspendăm zborurile noastre spre
   și dinspre Tel Aviv.

   Vom contacta clienții care și-au făcut rezervări pentru a călători spre
   sau dinspre Tel Aviv pentru a ne cere scuze pentru neplăcerile create și
   pentru a le oferi opțiuni, inclusiv rambursarea integrală a banilor și
   reprogramarea la o altă companie aeriană sau la British Airways la o dată
   ulterioară.

   Continuăm să monitorizăm îndeaproape situația din regiune”, au anunțat
   reprezentanții British Airways.

   11/10/2023 , 11:57

Israelul a lovit în Liban, ripostă la un atac cu rachete revendicat de Hezbollah

   Forțele israeliene au lovit în Liban, după un asalt inițial cu rachete
   asupra unor puncte de pe graniță, revendicat de Hezbollah, relatează
   Jerusalem Post și Al Jazeera.

   Riposta a venit în apropiere de orașul israelian Arab al-Aramshe și satul
   libanez Dhayra, potrivit unui comunicat al Forțelor Israeliene. Nu există
   informații despre victime, deocamdată.

   11/10/2023 , 07:58

   Cel puțin șapte jurnaliști au fost uciși în Gaza, potrivit unui ONG pentru
                               libertatea presei

   Cel puțin șapte jurnaliști palestinieni au fost uciși în Fâșia Gaza de
   când Hamas a lansat sâmbătă atacul împotriva Israelului, potrivit
   Comitetului pentru protecția jurnaliștilor.

   „CPJ subliniază faptul că jurnaliștii sunt civili care fac o muncă
   importantă în vremuri de criză și nu trebuie să fie ținta taberelor aflate
   în război”, a declarat Sherif Mansour, coordonatorul programului pentru
   Orientul Mijlociu și Africa de Nord al organizației non-profit, potrivit
   The Washington Post.

   Sâmbătă, trei jurnaliști - Mohammad Al-Salhi, Mohammad Jarghoun și Ibrahim
   Mohammad Lafi - au fost împușcați în timp ce relatau despre conflict. Două
   zile mai târziu, trei reporteri - Saeed Al-Taweel, Mohammed Sobih și
   Hisham Alnwajha - au murit într-un raid aerian israelian care a lovit
   districtul Rimal din Gaza. În aceeași zi, Salam Mema, împreună cu soțul ei
   și cei trei copii, au fost uciși după ce casa lor din nordul Gaza a fost
   lovită în timpul unui atac.

   CPJ a declarat că va continua să își actualizeze lista victimelor.

   Între timp, numărul victimelor continuă să crească. Potrivit Al Jazeera în
   Gaza s-au înregistrat cel puțin 900 de morți și peste 4.500 de răniți. În
   Cisiordania sunt cel puțin 21 de morți și 130 de răniți, iar în Israel
   sunt peste 1.000 de morți și cel puțin 2.800 de răniți.

   10/10/2023 , 21:54

         Violenţele continuă şi orice negocieri sunt deocamdată excluse

   Israelul a bombardat intens Fâşia Gaza în cursul nopţii de luni spre
   marţi, distrugând mai multe clădiri, în timp ce militanţii palestinieni au
   lansat rachete spre aeroportul internaţional Ben Gurion din Tel Aviv.
   Violenţele s-au soldat cu peste 900 de morţi în Israel şi 687 în Gaza.

   Ministrul israelian al apărării, Yoav Gallant, a anunţat luni că a ordonat
   blocada totală a Fâşiei Gaza, ceea ce înseamnă că enclava palestiniană va
   fi lipsită de energie electrică, alimente şi combustibil.

   Un responsabil al Hamas a respins orice negociere cu Israelul atât timp
   cât continuă ostilităţile, iar premierul israelian Benjamin Netanyahu a
   cerut liderilor opoziţiei să formeze imediat un guvern de uniune naţională
   de urgenţă, fără condiţii prealabile.

   Hezbollahul pro-iranian a anunţat luni că a bombardat două cazărmi
   israeliene ca răspuns la moartea a trei dintre membrii săi în urma
   bombardamentelor israeliene asupra unei zone de frontieră din sudul
   Libanului, pe fondul temerilor de escaladare a violenţelor.

     * Ce se află în spatele violențelor din Israel. Cronologia conflictului
       israeliano – palestinian, de la războiul din 1948, la confruntările
       din prezent
   10/10/2023 , 18:40

                        Hamas bombardează orașul Așkelon

   Au sunat iar sirenele în Israel, după ce gruparea Hamas a tras cu sute de
   rachete. Țintele tirurilor organizației au fost orașele Tel-Aviv, din
   centrul Israelului și Așkelon, din sudul țării.

   Într-o declarație publicată pe Telegram, Hamas îi avertizase pe locuitorii
   din Așkelon că au la dispoziție până la ora 17 să părăsească orașul.
   Israelul susține că are control total asupra granițelor sale, după ce
   Hamas a ucis sute de oameni și a rănit câteva mii sâmbătă.

     * Zelenski condamnă conflictul din Israel. ”Rusia este una dintre ţările
       care a ajutat Hamas”

   Militanții au amenințat încă de luni că vor executa ostaticii israelieni
   ca răspuns la loviturile israeliene. Între timp, Israelul a lovit portul
   Gaza, unde mai multe bărci au fost incendiate. În Fâșie, mai multe clădiri
   au fost transformate în moloz, în urma tirurilor israeliene.

   Ministrul israelian al Apărării a ordonat un blocaj total asupra Fâșiei
   Gaza, unde este activă organizația, în urma violențelor fără precedent.
   Organizațiile internaționale au pledat însă pentru crearea unor coridoare
   umanitare pentru civilii din Gaza.

   10/10/2023 , 07:44

      Peste 187.000 de palestinieni sunt strămutați în Gaza, potrivit ONU

   Peste 187.000 de persoane sunt strămutate în Fâșia Gaza în urma
   loviturilor aeriene efectuate de armata Israelului, potrivit informațiilor
   ONU.

   Majoritatea palestinienilor strămutați se adăpostesc în zeci de școli
   administrate de ONU. Școlile din Cisiordania și Gaza sunt închise, iar
   patru au suferit pagube, a precizat agenția.

   Organizația Națiunilor Unite a raportat 13 atacuri asupra unităților
   medicale care au dus la moartea a șase lucrători.

   Spitalele din Gaza funcționează doar parțial, din cauza lipsei de
   materiale medicale și de combustibil pentru generatoare.

   10/10/2023 , 17:25

  Armata israeliană a lovit cu rachete singurul punct de trecere a frontierei
                           dintre Fâșia Gaza și Egipt

   Un purtător de cuvânt al Ministerului palestinian de Interne, Eyad
   al-Bozom, a declarat că armata israeliană a folosit avioane și a lovit cu
   rachete singurul punct de trecere a frontierei dintre Fâșia Gaza și Egipt,
   Rafah, locul prin care cetățenii din Gaza puteau fugi. Forțele de
   frontieră egiptene au dat ordin ca toți lucrătorii din acel punct de la
   graniță să plece cât mai repede, din cauza unor noi posibile lovituri.

   Este posibil ca Israelul să fi vizat niște tuneluri care erau folosite
   pentru contrabandă cu arme. Astfel, armata IDF a confirmat o lovitură în
   zona Rafah, dar nu a precizat dacă aceasta a fost exact la punctul de
   trecere a frontierei. Toate punctele de trecere a frontierei sunt acum
   închise și, practic, Fâșia Gaza este încercuită.

   09/10/2023 , 22:34

   UE revine asupra anunțului anterior că suspendă "imediat" ajutorul acordat
                                palestinienilor

   La sfârșitul zilei de luni, Uniunea Europeană a revenit asupra anunțului
   făcut anterior de un comisar european potrivit căruia blocul comunitar
   suspendă "imediat" ajutorul acordat autorităților palestiniene și a
   declarat în schimb că va revizui urgent acest tip de asistență în urma
   atacurilor Hamas asupra Israelului.

   Nu a fost dată nicio explicație imediată pentru această revenire.

   09/10/2023 , 22:28

       Israelul "abia a început" ofensiva în Fâșia Gaza, afirmă Netanyahu

   Premierul israelian Benjamin Netanyahu afirmă că Israelul "abia a început"
   o ofensivă feroce în Fâșia Gaza ca răspuns la un atac fără precedent al
   Hamas.

   Netanyahu a făcut această declarație într-un discurs televizat la nivel
   național, în timp ce Israelul a continuat cu o a treia zi de atacuri
   aeriene intense în Gaza.

   "Abia am început să lovim Hamas", a spus el. "Ceea ce le vom face
   dușmanilor noștri în zilele următoare va reverbera asupra lor timp de
   generații".

   09/10/2023 , 21:50

 Ministerul Sănătății din Gaza afirmă că peste 680 de persoane au fost ucise în
                             loviturile israeliene

   Ministerul Sănătății din Fâșia Gaza a declarat luni că peste 680 de
   persoane au fost ucise în urma loviturilor de represalii ale Israelului,
   după un atac fără precedent al Hamas.

   Ministerul a precizat că peste 3.700 de persoane au fost rănite.

   Israelul a bombardat Fâșia Gaza de la atacul de sâmbătă, lovind sute de
   ținte și lăsând distrugeri imense.

   09/10/2023 , 21:39

  Joe Biden va discuta cu aliații despre situația din Israel, anunță Casa Albă

   Președintele american Joe Biden intenționează să discute luni cu mai mulți
   aliați cu privire la situația din Israel, potrivit Casei Albe.

   Mai devreme luni, Biden a convocat o întâlnire cu principalii consilieri
   pentru securitate națională, inclusiv secretarul de stat Antony Blinken,
   consilierul pentru securitate națională Jake Sullivan, consilierul
   principal adjunct pentru securitate națională Jon Finer, consilierul
   pentru securitate internă Liz Sherwood-Randall și șeful de cabinet al
   Casei Albe Jeff Zients.

   În timpul acestei întâlniri, Biden a îndemnat la continuarea coordonării
   cu Israelul și cu alți parteneri regionali, a precizat Casa Albă.

   Casa Albă a decretat o zi "acoperită", ceea ce înseamnă că publicul nu-l
   va vedea pe președintele american până marți.

   Biden a vorbit de cel puțin două ori cu premierul israelian Benjamin
   Netanyahu, iar Casa Albă afirmă că principalii săi consilieri în materie
   de securitate națională au fost în contact regulat cu omologii lor din
   regiune de la atacul surpriză al Hamas de sâmbătă.

   09/10/2023 , 21:34

   Gruparea Hamas avertizează că loviturile israeliene vor aduce moartea unor
                                    ostatici

   Aripa armată a grupării militante palestiniene Hamas a avertizat că va
   ucide un ostatic israelian de fiecare dată când armata israeliană va
   bombarda fără avertisment obiective civile din Fâșia Gaza.

   Abu Obeida, purtătorul de cuvânt al Brigăzilor Qassam, a declarat, într-o
   înregistrare audio difuzată luni seară, că amenințarea este un răspuns la
   atacurile aeriene intense ale Israelului asupra zonelor civile.

   "Am decis să punem capăt acestei situații și, începând de acum, declarăm
   că orice atac asupra oamenilor noștri în casele lor fără avertisment
   prealabil se va confrunta, din păcate, cu execuția unuia dintre ostaticii
   civili pe care îi deținem", a declarat el.

   Luni, într-o declarație video, ministrul israelian de externe a avertizat
   Hamas să nu facă rău niciunuia dintre ostaticii care au fost luați din
   Israel și sunt reținuți în Gaza. Eli Cohen a declarat că Israelul s-a
   angajat să îi aducă acasă pe ostatici "în spiritul responsabilității
   reciproce".

   "Cerem Hamas să nu facă rău niciunuia dintre ostatici", a spus Cohen.
   "Această crimă de război nu va fi iertată", a adăugat el.

   09/10/2023 , 20:13

   Liderul Turciei a avut convorbiri cu președinții Palestinei și Israelului

   Președintele turc Recep Tayyip Erdogan a avut convorbiri telefonice
   succesive cu președintele palestinian Mahmoud Abbas și cu președintele
   israelian Isaac Herzog, potrivit biroului de presă al lui Erdogan. 

   Erdogan și Abbas au discutat despre conflictul în curs de desfășurare
   între Israel și gruparea militantă Hamas. "Președintele Erdogan a declarat
   că Turcia depune toate eforturile pentru a pune capăt conflictelor din
   regiune și pentru a asigura calmul cât mai curând posibil", se arată
   într-o declarație a biroului său de presă.

   În convorbirea cu Herzog, "președintele Erdogan a subliniat că orice pas
   care ar putea afecta populația din Gaza în mod colectiv și fără
   discriminare va spori și mai mult suferința și spirala de violență din
   regiune", se arată în declarația biroului prezidențial.

   De asemenea, Erdogan i-a spus omologului său israelian că este "necesar să
   se acționeze cu bun simț și că stabilirea liniștii în regiune cât mai
   curând posibil este de mare importanță pentru bunăstarea întregii
   regiuni".

   09/10/2023 , 19:44

 Liderii europeni și președintele SUA intenționează să discute despre situația
                                   din Israel

   Cancelarul german Olaf Scholz spune că el și președintele francez Emmanuel
   vor discuta despre situația din Israel cu președintele american Joe Biden
   și cu premierul britanic Rishi Sunak la sfârșitul zilei de luni.

   Scholz, care îl găzduia pe Macron la o retragere comună a cabinetului
   germano-francez la Hamburg, a calificat atacul Hamas asupra Israelului
   drept "barbar". Dar el a adăugat că Germania, Franța, SUA și Marea
   Britanie sunt de acord că nu trebuie să existe o "conflagrație" în regiune
   și că "nimeni nu ar trebui să alimenteze și mai mult teroarea în această
   situație".

   Macron a promis "sprijin și solidaritate totală pentru Israel". El a
   discutat cu premierul israelian Benjamin Netanyahu pentru a doua oară în
   trei zile și a vorbit în weekend cu președintele palestinian Mahmoud Abbas
   și cu liderii Libanului, Iordaniei, Emiratelor Arabe Unite și Egiptului.

   09/10/2023 , 18:28

 O agenție ONU pentru palestinienii strămutați în Gaza, aproape de capacitatea
                                     maximă

   Agenția ONU pentru refugiați palestinieni, UNRWA, spune că se apropie de
   capacitatea maximă de cazare a persoanelor strămutate în Gaza.

   Directorul de comunicare externă al agenției, Tamara Alrifai, a declarat
   luni că aproape 137.000 de persoane s-au adăpostit până acum în peste 70
   de școli ale ONU din Gaza. Alrifai a precizat că agenția poate găzdui până
   la 150.000 de persoane în până la 79 de școli din teritoriu.

   Ea a adăugat că în Gaza există combustibil care ar putea rezista până la
   10 zile.

   09/10/2023 , 17:48

   Premierul israelian despre războiul împotriva Hamas: "Vom schimba Orientul
                                   Mijlociu"

   Benjamin Netanyahu, care după atacul Hamas de sâmbătă i-a avertizat pe
   israelieni să se pregătească pentru un "război lung și dificil" împotriva
   organizației paramilitare palestiniene, a declarat luni că țara sa va
   "schimba Orientul Mijlociu" în acest conflict.

   "Ceea ce va trăi Hamas va fi dificil și teribil [...] vom schimba Orientul
   Mijlociu", a declarat premierul israelian în fața unor înalți oficiali
   locali din sudul Israelului, unde combatanți Hamas au comis sâmbătă un
   atac fără precedent care a scăpat serviciilor de informații israeliene.

   09/10/2023 , 17:45

          UE suspendă "toate plățile" către autoritățile palestiniene

   Comisia Europeană a suspendat "imediat" toate plățile efectuate către
   autoritățile palestiniene în cadrul bugetului comun al UE, a anunțat
   Olivér Várhelyi, comisarul european pentru extindere și politica de
   vecinătate, ca reacție la atacul militar lansat de Hamas împotriva
   Israelului.

   "În calitate de cel mai mare donator al palestinienilor, Comisia Europeană
   pune sub revizuire întregul său portofoliu de dezvoltare, în valoare
   totală de 691 milioane de euro", a declarat Várhelyi pe X, fostul Twitter.

   Măsura va afecta toate plățile și toate proiectele, a precizat el. În
   plus, toate noile alocări bugetare, inclusiv pentru 2023, vor fi amânate
   "până la noi ordine", a adăugat comisarul.

   "Acum trebuie abordate bazele păcii, toleranței și coexistenței. Incitarea
   la ură, violență și glorificarea terorii au otrăvit mințile a prea mulți",
   a declarat Várhelyi. "Avem nevoie de acțiune și avem nevoie de ea acum."

   UE a fost în mod tradițional un furnizor important de ajutor umanitar și
   financiar pentru Cisiordania, care este parțial guvernată de Autoritatea
   Palestiniană și de președintele Mahmoud Abbas. Acest sprijin este destinat
   serviciilor esențiale, cum ar fi asistența medicală, asistența socială,
   salariile funcționarilor publici și proiectele de dezvoltare în domeniul
   "construcției statului". În ceea ce privește Gaza, banii sunt direcționați
   prin intermediul Agenției Națiunilor Unite de Ajutorare și Lucrări pentru
   Refugiații Palestinieni (UNRWA).

   09/10/2023 , 13:30

       MAE confirmă moartea unui bărbat cu cetățenie româno - israeliană

   Ministerul Afacerilor Externe din România a confirmat, printr-o postare pe
   rețeaua de socializare X (fost Twitter) moartea unui bărbat cu dublă
   cetățenie – israeliană și română. Acesta servea în IDF – Forțele de
   Apărare Israeliene.

   09/10/2023 , 13:01

  Ministrul israelian al Apărării ordonă "asediul complet" asupra Fâșiei Gaza

   Ministrul israelian al Apărării, Yoav Gallant, a ordonat un "asediu
   complet" asupra Gaza, afirmând că autoritățile vor întrerupe energia
   electrică și vor bloca intrarea alimentelor și a combustibilului, potrivit
   AP.

   Luni, armata israeliană a cercetat sudul țării în căutare de luptători
   Hamas și a păzit cu tancuri breșele din gardul de frontieră. Militarii au
   bombardat din aer Fâșia Gaza. Aceștia se pregătesc o campanie despre care
   premierul israelian a declarat că va distruge "capacitățile militare și de
   guvernare" ale grupului Hamas.

Armata israeliană: Avem controlul asupra zonelor invadate de Hamas

   Armata israeliană a preluat din nou controlul asupra unor comunități din
   apropierea Fâșiei Gaza care fuseseră infiltrate de Hamas, potrivit unui
   purtător de cuvânt al forțelor de apărare israeliene.

   "Avem controlul total al comunităților" din sudul Israelului a declarat
   generalul Daniel Hagari în timpul unei conferințe de presă televizate,
   scrie euronews.com.

   Cu toate acestea, "ar putea exista în continuare teroriști în zonă", a
   adăugat el.

   09/10/2023 , 07:44

                 Numărul total al victimelor a trecut de 1.000

   Luptele din sudul Israelului continuă. Forțele militare israeliene au
   efectuat mai multe lovituri aeriene în Fâșia Gaza. Locotenent-colonelul
   Jonathan Conricus, un purtător de cuvânt al armatei israeliene, a spus că
   bătălia pentru a-i găsi pe militanții rămași în interiorul Israelului va
   dura "câteva ore sau poate chiar mai mult decât atât".

   Bilanțul victimelor a crescut la 700 de morți în Israel și mii de răniți,
   potrivit armatei israeliene, în timp ce autoritățile palestiniene au
   declarat că cel puțin 413 persoane au fost ucise și aproximativ 2.300 au
   fost rănite în Gaza.

   Totodată, cel puțin 260 de cadavre au fost recuperate la locul unui
   festival de muzică din apropierea graniței cu Gaza, în sudul Israelului,
   care a fost atacat sâmbătă de Hamas, a anunțat presa israeliană.

   08/10/2023 , 18:11

                     Peste 600 de persoane ucise în Israel

   Peste 600 de persoane au fost ucise în Israel de când Hamas a lansat
   sâmbătă o ofensivă militară din Fâşia Gaza, iar mişcarea palestiniană a
   luat "peste 100 de prizonieri", a transmis duminică guvernul israelian, în
   timp ce Ministerul Sănătăţii din Fâşia Gaza, controlat de Hamas, a anunţat
   un bilanţ de 370 de morţi de partea palestiniană, relatează AFP.

   Numărul deceselor din Israel apare într-un infografic postat pe contul de
   Facebook al biroului de presă al guvernului.

   Numărul morţilor "nu este definitiv", a declarat pentru AFP un oficial al
   biroului de presă al executivului israelian, adăugând că, dintre cei 2.000
   de răniţi din ţară, 200 sunt "în stare critică".

   De partea cealaltă, autorităţile locale din Fâşia Gaza au anunţat tot
   duminică, în doua zi de ostilităţi, că numărul morţilor în conflictul
   dintre Israel şi Hamas din Fâşia Gaza a crescut la 370 de partea
   palestiniană.

   "Trei sute şaptezeci de cetăţeni au fost ucişi şi alţi 2.200 au fost
   răniţi", a transmis Ministerul Sănătăţii al mişcării islamiste
   palestiniene din Gaza..

   08/10/2023 , 15:39

                           Stare de război în Israel

   Cabinetul de securitate al Israelului declară stare de război în urma
   atacurilor organizaţiei extremiste palestiniene Hamas, permiţând "paşi
   militari de anvergură", a anunţat duminică biroul premierului israelian
   Benjamin Netanyahu, potrivit Agerpres.

   Biroul lui Netanyahu a precizat că războiul, care a făcut sute de morţi de
   ambele părţi de la valurile de atacuri ale Hamas de sâmbătă, urmate de
   lovituri israeliene ca represalii, a fost "impus Israelului printr-un atac
   terorist criminal din Gaza".

   08/10/2023 , 12:51

  Armata are la dispoziţie 24 de ore pentru a evacua toţi locuitorii din jurul
                                  Fâşiei Gaza

   Soldaţii israelieni au misiunea de a evacua în termen de 24 de ore toţi
   locuitorii din zonele israeliene din jurul Fâşiei Gaza, unde "lupte eroice
   sunt în desfăşurare pentru eliberarea ostaticilor", a declarat duminică
   purtătorul de cuvânt al armatei israeliene, citat de France Presse.

   "Misiunea noastră pentru următoarele 24 de ore este să evacuăm toţi
   rezidenţii din jurul Gazei", a declarat generalul Daniel Hagari într- o
   conferinţă de presă, a doua zi după ce mişcarea palestiniană Hamas a
   lansat o ofensivă împotriva Israelului.

   "Zeci de mii de soldaţi combatanţi" sunt desfăşuraţi în această zonă "şi
   vom ajunge în fiecare sector unul câte unul până când vom ucide fiecare
   terorist prezent în Israel", a asigurat el.

   Forţele israeliene urmăreau duminică sute de combatanţi palestinieni
   infiltraţi pe teritoriul Israelului şi bombardau Fâşia Gaza, după ce
   prim-ministrul Benjamin Netanyahu a vorbit despre un război "lung şi
   dificil" împotriva Hamas, la originea unei ofensive fără precedent
   împotriva Israelului.

   Ofensiva surpriză lansată sâmbătă în zorii zilei de mişcarea islamistă
   palestiniană Hamas aflată la putere în Gaza a făcut sute de morţi în
   ambele tabere şi mulţi israelieni, civili şi soldaţi, au fost răpiţi de
   luptători palestinieni.

   "Prima fază este pe punctul de a se încheia (...) cu eliminarea
   majorităţii forţelor inamice infiltrate pe teritoriul nostru", a spus
   Netanyahu, avertizându-i pe israelieni despre "un război lung şi dificil".

   Autorităţile israeliene nu au furnizat cifre cu privire la civilii şi
   soldaţii răpiţi de luptătorii palestinieni, dar site-ul de ştiri online
   israelian Ynet avansează "o estimare de o sută de persoane".

   Hamas şi Jihadul Islamic, un alt grup palestinian armat, au afirmat că au
   capturat "numeroşi soldaţi" israelieni.

   "Ceea ce s-a întâmplat este fără precedent în Israel", a recunoscut
   Benjamin Netanyahu, comentând despre cel mai mortal atac în conflictul
   israeliano-palestinian din ultimele decenii.

   08/10/2023 , 12:13

             Israelul bombardează Gaza după un raid mortal al Hamas

   Israelul s-a trezit duminică în stare de șoc după ce luptătorii Hamas au
   ucis sute de israelieni și au răpit un număr necunoscut de prizonieri în
   Gaza, declanșând un război care risca să se extindă în timp ce Israelul a
   lovit o țintă a miliției Hezbollah în sudul Libanului, potrivit Reuters.

   Atacurile aeriene israeliene au lovit Gaza peste noapte, ucigând peste 300
   de palestinieni și distrugând clădiri, tuneluri și casele oficialilor
   Hamas, în timp ce premierul Benjamin Netanyahu a promis "răzbunare
   puternică pentru această zi ticăloasă".

   În sudul Israelului, bărbați înarmați ai Hamas încă se luptau cu forțele
   de securitate israeliene în mai multe locuri, la 24 de ore de la
   incursiunea lor din primele ore ale zilei de sâmbătă, au declarat ambele
   părți, în timp ce din Gaza au fost trase mai multe rachete, declanșând
   sirenele de raid aerian.

   "Vom ataca Hamas cu severitate și acest lucru va fi de durată", a declarat
   un purtător de cuvânt militar în cadrul unui briefing cu reporterii.

   Avioanele au reluat loviturile asupra Gaza în cursul dimineții, iar
   trupele efectuau operațiuni de curățare în jurul enclavei blocate,
   inclusiv la o bază militară din zona Zikim, care a fost invadată sâmbătă.

   08/10/2023 , 10:04

 Hezbollahul îşi asumă responsabilitatea pentru tirurile de rachetă trase spre
                               nordul Israelului

   Organizaţia militantă şiită Hezbollah a anunţat că a tras rachete şi obuze
   din Liban spre nordul Israelului, în ziua următoare ofensivei la scară
   largă lansate de Hamas împotriva Israelului din Fâşia Gaza, informează
   duminică DPA şi France Presse.

   "În drumul spre eliberarea a ceea ce a rămas din pământul nostru libanez
   ocupat şi în solidaritate cu rezistenţa palestiniană victorioasă şi cu
   lupta poporului palestinian, liderul brigăzii martirului (Hezbollah) Hajj
   Imad Mughniyeh în Rezistenţa Islamică (Hezbollah) azi dimineaţă, duminică,
   8 octombrie 2023, a atacat trei poziţii ale ocupaţiei sioniste în zona
   Fermelor Libaneze Ocupate Shebaa", se arată într-un comunicat al grupării.

   Trei poziţii din Fermele Shebaa, o fâşie de pământ la graniţa
   libanezo-siriană şi Înălţimile Golan ocupate de Israel, au fost lovite
   direct, conform comunicatului.

   Comunicatul adaugă că rachetele au vizat un obiectiv de instalare a
   radarului, poziţiile Zabdin şi Ruwaisat Al-Alam, cu un mare număr de obuze
   de artilerie şi rachete dirijate.

   08/10/2023 , 09:15

   Puțin sub 500 de persoane ucise. Au fost lansate rachete în timpul nopții

   Presa israeliană, citând oficiali ai serviciilor de salvare, a declarat că
   cel puțin 250 de persoane au fost ucise și 1.500 au fost rănite, ceea ce
   face ca atacul surpriză de sâmbătă dimineața devreme să fie cel mai
   sângeros atac din Israel din ultimele decenii. În Fâșia Gaza, cel puțin
   232 de persoane au fost ucise și cel puțin 1.700 rănite în urma
   loviturilor israeliene, a declarat Ministerul palestinian al Sănătății.

   Luptătorii Hamas au luat un număr necunoscut de civili și soldați captivi
   în Gaza.

   Înainte de zorii zilei de duminică, au fost trase rachete din Gaza spre
   Israel, care au lovit un spital din orașul de coastă Ashkelon. Spitalul a
   suferit pagube, a declarat Tal Bergman, un înalt oficial al spitalului.

   07/10/2023 , 19:58

             Reuniune de urgenţă a Consiliului de Securitate al ONU

   O reuniune de urgenţă a Consiliului de Securitate al ONU cu privire la
   situaţia din Orientul Mijlociu şi problema palestiniană va avea loc
   duminică, în urma violenţelor dintre Israel şi Hamas, a anunţat sâmbătă
   Organizaţia Naţiunilor Unite, transmite AFP.

   La rândul său, secretarul general al ONU, Antonio Guterres, a îndemnat
   sâmbătă comunitatea internaţională la "eforturi diplomatice pentru a evita
   o extindere a conflagraţiei" dintre Israel şi mişcarea Hamas.

   Antonio Guterres a "condamnat în cei mai fermi termen atacul de sâmbătă
   dimineaţa al Hamas asupra localităţilor israeliene din apropiere de Fâşia
   Gaza şi centrul Israelului" şi şi-a exprimat "profunda preocupare pentru
   populaţia civilă", cerând "cea mai mare reţinere", potrivit unui comunicat
   al biroului său.

   "Violenţa nu poate aduce o soluţie conflictului şi doar o negociere care
   să ducă la o soluţie cu două state va permite să se ajungă la pace", a
   subliniat secretarul general al ONU.

   Escaladarea de sâmbătă survine în contextul în care negocierile de pace
   israeliano-palestiniene directe în vederea reglementării conflictului sunt
   oprite de facto de nouă ani, aminteşte AFP.

   07/10/2023 , 19:27

  Rusia îi îndeamnă pe israelieni şi palestinieni să înceteze focul "imediat"

   Rusia i-a îndemnat sâmbătă pe israelieni şi palestinieni să înceteze focul
   "imediat", exprimându-şi "marea îngrijorare" ca urmare a ofensivei
   mişcării Hamas împotriva Israelului, relatează AFP.

   "Chemăm părţile palestiniană şi israeliană la o încetare imediată a
   focului, să renunţe la violenţă şi să dea dovadă de reţinerea necesară", a
   declarat purtătoarea de cuvânt a diplomaţiei ruse Maria Zaharova, într-un
   comunicat.

   MAE rus îşi exprimă totodată "cea mai mare preocupare faţă de agravarea
   bruscă a situaţiei din zona conflictului israeliano-palestinian" şi
   subliniază că acesta "nu poate fi reglementat prin forţă, ci exclusiv prin
   mijloace politico-diplomatice".

   Viceministrul rus de externe Mihail Bogdanov, emisarul Kremlinului pentru
   Orientul Mijlociu şi Africa, a anunţat mai devreme sâmbătă că Rusia este
   "în contact" cu toate părţile interesate, respectiv "cu palestinienii,
   israelienii şi arabii" pentru a-i îndemna la "reţinere".

   "Dacă ne-am fi aşteptat la acest lucru, l-am fi împiedicat", a mai indicat
   acesta, citat de Interfax.

   07/10/2023 , 18:21

       Peste 100 de morți și 900 de răniți, în urma atacurilor din Israel

   Peste 100 de israelieni au murit și 900 au fost răniți în racheta Hamas și
   atacul terorist de la Beersheba la Ieru salim, a declarat Ministerul
   Sănătății israelian, potrivit Jerusalem Post.

   În plus, numărul persoanelor capturate de către Hamas nu a fost încă
   confirmat, lăsând comunitatea internațională în așteptare.

   Printre cei afectați de această tragedie se numără și Ofir Liebstein,
   șeful Consiliului Regional Sha'ar Hanegev, care a fost ucis într-un schimb
   de focuri cu teroriști în timp ce își apăra așezarea în timpul atacului.
   În prezent, șeful adjunct al consiliului, Yossi Keren, își asumă
   conducerea pentru a face față crizei în curs de desfășurare.

   07/10/2023 , 17:40

    Iohannis: Căutăm soluţii pentru aducerea în ţară a românilor din Israel

   Preşedintele Klaus Iohannis a declarat că în jur de 800-900 de români se
   află în Israel, mulţi dintre aceştia fiind turişti, şi că se caută soluţii
   pentru aducerea acestora în ţară a celor care vor să revină în ţară rapid,
   lucru care va fi posibil în curând, potrivit Agerpres.

   "Sunt destul de mulţi români în momentul acesta în Israel. Din datele pe
   care le avem până acum, sunt între 800-900 de români, mulţi sunt turişti,
   alţii sunt în pelerinaje. Deocamdată nu avem informaţii că ar fi în
   dificultate, dar, cum se spune, situaţia este în evoluţie şi în orice
   moment poate să apară ceva nou. Noi căutăm deja soluţii pentru a-i aduce
   în ţară pe cei care vor să revină rapid. Acest lucru va fi posibil cred în
   curând. Aeroportul din Tel Aviv este închis, dar se lucrează la asta", a
   spus şeful statului, la Palatul Belem, în cadrul declaraţiilor comune
   susţinute cu omologul portughez, Marcelo Rebelo de Sousa.

   07/10/2023 , 17:26

                      Cel puţin 40 de oameni au fost ucişi

   Cel puţin 40 de oameni au fost ucişi sâmbătă în Israel de la începutul
   ofensivei grupării Hamas, care a lansat rachete şi a infiltrat militanţi
   înarmaţi în localităţi israeliene, au indicat serviciile de salvare Magen
   David Adom, citate de AFP, EFE, dpa şi TPS.

   În acelaşi timp, potrivit Ministerului israelian al Sănătăţii, 779 de
   persoane rănite au fost internate în spitale israeliene.

   Pe de altă parte, cel puţin nouă persoane au fost ucise în Fâşia Gaza,
   după ce Israelul a răspuns la atacul Hamas cu lovituri aeriene asupra
   teritoriului controlat de mişcarea islamistă, au constatat jurnalişti AFP.

   Totodată, cel puţin 50 de persoane sunt ţinute ostatice de militanţi
   palestinieni care au pătruns în Israel, au afirmat surse palestiniene
   citate de EFE.

   07/10/2023 , 15:02

  Ambasadorul Israelului: Este un atac coordonat de pe uscat, din aer şi de pe
                mare, împotriva civililor şi militarilor noştri

   Ambasadorul Israelului la Bucureşti, Reuven Azar, a declarat pentru
   Euronews că atacul declanşat de organizaţiile teroriste a fost "plănuit cu
   mare atenţie" şi este "foarte bine organizat", "fiind coordonat de pe
   uscat, din aer şi de pe mare" şi vizând atât militarii, cât şi civilii
   israelieni.

   ”Israel este atacat într-un mod fără precedent, cu cruditate și
   sălbăticie. Nu vorbim doar de rachete care zboară în zone civile, dar și
   despre oameni care vin din Fâșia Gaza pe cale aeriană, maritimă și
   terestră și comit crime. Omoară civili israelieni, răpesc bătrâni...
   crimele Hamasului nu cunosc limite. În acest sens, nu cred că există
   precedent, cel puțin nu în ultimii 15-20 de ani - sau poate chiar
   dintotdeauna. Prin urmare, răspunsul nostru trebuie să fie foarte ferm,
   trebuie să luăm atitudine pentru a neutraliza această amenințare”, a spus
   Reuven Azar.

   De asemenea, el a subliniat că scopul atacului terorist este de a ucide
   cât mai mulţi civili israelieni, asupra cărora se trage fără discriminare.

   07/10/2023 , 14:14

                 22 de persoane au fost ucise în urma atacului

   La câteva ore după începerea atacului, militanții Hamas încă luptau cu
   puști în interiorul mai multor comunități israeliene, într-o demonstrație
   surprinzătoare de forțe care a zguduit țara. 

   Serviciul național de salvare al Israelului a declarat că cel puțin 22 de
   persoane au fost ucise și sute au fost rănite, fiind cel mai mare atac din
   Israel din ultimii ani.

   Centrul Medical Soroka din orașul Beersheba, din sudul Israelului, a
   declarat că tratează cel puțin 280 de victime, dintre care 60 în stare
   gravă, potrivit AP.

   07/10/2023 , 12:36

         Benjamin Netanyahu a convocat Cabinetul de securitate al ţării

   Benjamin Netanyahu, s-a întâlnit cu oficiali de top din domeniul
   securităţii şi va convoca cabinetul de securitate al Israelului pentru o
   reuniune la ora 13:30, după atacurile cu rachete lansate în cursul
   dimineţii din Fâşia Gaza de către gruparea militantă palestiniană Hamas,
   informează TPS.

   Potrivit DPA, Netanyahu le-a transmis cetăţenilor, într-un mesaj video de
   la cartierul general militar din Tel Aviv, că ţara se află în război.
   Anunţul său urmează unei declaraţii similare a ministrului apărării al
   ţării, Yoav Gallant. Israelul şi-a mobilizat rezerviştii militari, iar
   Gallant a promis că ''Israelul va câştiga acest război''.

   "Hamas [organizaţia teroristă] a făcut o greşeală gravă în această
   dimineaţă şi a lansat un război împotriva statului Israel. Trupele FDI
   luptă împotriva inamicului în fiecare locaţie", a declarat ministrul
   apărării Yoav Gallant în urma unei evaluări a situaţiei, conform TPS.

   Benjamin Netanyahu a declarat în mesajul video adresat israelienilor că
   ”Suntem în război şi vom câştiga!”.

   ”Suntem în război și vom câștiga. Inamicul nostru va plăti un preț pe care
   nu l-a mai cunoscut până acum”, a afirmat Benjamin Netanyahu într-un mesaj
   video transmis israelienilor.

   07/10/2023 , 12:29

  Trupele israeliene s-au angajat în lupte la sol în mai multe locuri în jurul
                                  Fâşiei Gaza

   Trupele israeliene s-au angajat în lupte la sol "în mai multe locuri în
   jurul Fâşiei Gaza" împotriva combatanţilor ce s-au infiltrat "cu ajutorul
   unor parapante" pe mare şi pe uscat, potrivit purtătorului de cuvânt al
   armatei israeliene.

   "În acest moment, suntem angajaţi în lupte", a declarat
   locotenent-colonelul Richar Hecht în timpul unei conferinţe de presă
   online. "Luptăm în unele locuri din jurul Fâşiei Gaza (...) Forţele
   noastre luptă în acest moment la sol", a adăugat el, fără a oferi alte
   detalii. "Există răniţi, desigur", a mai spus Richar Hecht.

   Armata israeliană a declarat stare de război în urma atacurilor masive de
   sâmbătă asupra Israelului din Fâşia Gaza palestiniană. Înainte de aceasta,
   armata israeliană a anunţat că un "număr nedeterminat de terorişti" s-a
   infiltrat pe teritoriul israelian dinspre Fâşia Gaza şi a cerut
   locuitorilor din zonele ce se învecinează cu Gaza să rămână în locuinţele
   lor.

   Liderul braţului armat al mişcării Hamas a anunţat sâmbtă declanşarea unei
   operaţiuni - "Potopul Al-Aqsa" - împotriva Israelului, lansând sute de
   rachete dinspre Fâşia Gaza asupra teritoriului israelian.

   07/10/2023 , 11:55

                  Armata israeliană a declarat stare de război

   Armata israeliană a declarat stare de război în urma atacurilor masive de
   sâmbătă asupra Israelului din Fâşia Gaza palestiniană.

   "Forţele de apărare israeliene declară starea de pregătire pentru război",
   a precizat armata (Israel Defense Forces, IDF) într-un comunicat citat de
   agenţia israeliană de presă TPS.

   "Au avut loc tiruri de rachete pe scară largă spre teritoriul israelian
   din Gaza, iar teroriştii s-au infiltrat pe teritoriul israelian prin
   diverse puncte de intrare. Locuitorii din sudul şi centrul ţării trebuie
   să se afle în imediata apropiere a zonelor protejate, iar cei de la
   periferia Gaza trebuie să rămână într-un spaţiu securizat", recomandă
   ministerul.

   Cabinetul de securitate se va reuni la ora 13.00, după ce sâmbătă
   dimineaţă, la ora 9.30, a avut loc o evaluare a situaţiei.

   Incidentul de sâmbătă a fost cel mai grav de când Israelul și Hamas au
   purtat un război de 10 zile în 2021, presa israeliană raportând schimburi
   de focuri de armă între bande de luptători palestinieni și forțele de
   securitate în orașe din sudul Israelului.

     * Reacții în lanț ale liderilor europeni, după atacurile cu rachetă din
       Israel. Klaus Iohannis: Această violenţă oribilă trebuie să înceteze
       imediat

   Comandantul militar al Hamas, Mohammad Deif, a anunțat începerea
   operațiunii într-o emisiune difuzată de mass-media Hamas, făcând apel la
   palestinienii de pretutindeni să lupte.

   "Aceasta este ziua celei mai mari bătălii pentru a pune capăt ultimei
   ocupații de pe pământ", a spus el, adăugând că au fost lansate 5.000 de
   rachete.

   O femeie israeliană a fost ucisă, potrivit serviciilor de urgență, în timp
   ce echipaje de ambulanță au fost desfășurate în zonele din jurul Fâșiei
   Gaza.

Armata israeliană a declarat că forțele sale operează în interiorul Fâșiei Gaza

   "Un număr de teroriști s-au infiltrat pe teritoriul israelian din Fâșia
   Gaza", a declarat armata într-o declarație, adăugând că locuitorilor din
   zona din jurul Fâșiei Gaza li s-a spus să rămână în casele lor.

   Presa israeliană a relatat că bărbați înarmați au deschis focul asupra
   trecătorilor în orașul Sderot, în sudul Israelului, iar imaginile care
   circulă pe rețelele de socializare par să arate ciocniri pe străzile
   orașului, precum și bărbați înarmați în jeep-uri care se plimbă prin țară.

   De asemenea, presa palestiniană a relatat că mai mulți israelieni au fost
   luați prizonieri de către luptători, iar presa Hamas a difuzat imagini
   video în care apare un tanc israelian distrus.

   În Gaza se auzea vuietul lansărilor de rachete, iar rezidenții au raportat
   ciocniri armate de-a lungul gardului de separare cu Israelul, în
   apropierea orașului Khan Younis din sudul țării, și au declarat că au
   văzut mișcări semnificative de luptători înarmați.

   Serviciul israelian de ambulanță a declarat că au fost trimise echipe în
   zonele din sudul Israelului, în apropiere de Gaza, iar locuitorii au fost
   avertizați să rămână în interior.

   Un grup care reprezintă rezerviștii militari care plănuiau să refuze să
   participe la antrenamente din cauza obiecțiilor lor față de planurile
   guvernului de revizuire a sistemului judiciar a cerut rezerviștilor să se
   prezinte la datorie.

Reacția Ambasadei Israelului în România

   ”#BREAKING ANUNȚ DE ULTIMĂ ORĂ

   Statul Israel se confruntă cu un atac terorist de amploare lansat dinspre
   Gaza în această zi de Şabat care marchează totodată şi sărbătoarea sacră
   Simchat Torah.

   La ora 06.30 dimineața (ora Israelului), teroriştii palestinieni din
   organizația Hamas au lansat mii de rachete asupra civililor și terorişti
   s-au infiltrat pe teritoriul israelian.

   Israelul va lua toate măsurile necesare pentru a-şi proteja cetățenii. Ne
   vom apăra.”, este postarea apărută pe pagina oficială de Facebook a
   instituției.

   Urmărește canalul Euronews România pe WhatsApp!

Te-ar putea interesa și

  Presa din Israel: România vrea să fie prima țară europeană care să cumpere
  Iron Dome

  Peste 30 de rachete din Liban au lovit nordul Israelului. Spațiul aerian a
  fost închis

  Israelul recunoaște că Armata sa a ucis-o pe jurnalista Shireen Abu Akleh.
  ”Există o mare posibilitate”

Taguri

     * ISRAEL
     * ATAC
   Ultimele
     * 19:55
       ACTUALITATE

       Cinci articole cu care să închei ziua

     * 19:25
       TURISM

       Târgul de Crăciun din Craiova atrage tot mai mulți turiști. A fost
       votat al doilea din Europa la această categorie

     * 18:51
       LIFESTYLE

       Povestea globului de zăpadă. Cum a ajuns acest obiect emblematic să
       fie inventat din greșeală

     * 18:26
       FOTBAL

       Un sfert din Manchester United, vândut miliardarului Jim Ratcliffe.
       Clubul englez a anunțat oficial înțelegerea

     * 18:08
       ENTERTAINMENT

       Cât de bogată era familia McCallister din filmul ”Singur acasă” și cu
       ce se ocupau părinții lui Kevin

   Vezi mai mult

ARTICOLE DIN ACEEAȘI CATEGORIE

   [IMG]Iran
   ȘTIRI EXTERNE

Iranul convoacă un un reprezentant rus în legătură cu disputa privind insulele
din Golful Persic

   Iranul l-a convocat pe trimisul rus la Teheran după ce Moscova și țările
   arabe au publicat la începutul acestei săptămâni o declarație comună prin
   care contestă pretențiile Iranului privind insulele disputate din Golful
   Persic, a relatat duminică presa de stat.

   24/12/2023
   [IMG][IMG]
   LIFESTYLE

Studiu: Primele antibiotice noi din ultimii 60 de ani pentru stafilococul auriu,
descoperite cu ajutorul inteligenței artificiale

   O nouă clasă de antibiotice pentru bacteria stafilococul auriu rezistentă
   la medicamente, descoperită cu ajutorul unor modele de învățare profundă
   mai transparente.

   24/12/2023
   [IMG][IMG]
   ȘTIRI EXTERNE

Sărbători triste la Betleem: ”Clopotele de Crăciun sună pentru încetarea focului
în Gaza”

   Autoritățile se pregătesc pentru un Crăciun trist în Betleem, locul unde,
   potrivit tradiției, s-a născut Iisus Hristos.

   24/12/2023
   [IMG][IMG]
   ȘTIRI EXTERNE

Moș Crăciun prinde traficanții de droguri. Polițiștii din Peru s-au deghizat
pentru a anihila o rețea

   Crăciunul îi ajută pe polițiști să prindă traficanții de droguri. În Peru,
   un polițist s-a deghizat în Moș Crăciun pentru a pătrunde neobservat
   într-un cartier controlat de o bandă de traficanți.

   24/12/2023
   [IMG][IMG]
   ȘTIRI EXTERNE

Israelul continuă bombardamentele în Fâșia Gaza. Joe Biden: ”Nu am cerut o
încetare a focului”

   Armata Israelului își extinde operațiunile terestre în Fâșia Gaza și a
   solicitat o nouă evacuare a civililor. Pe de altă parte, Organizația
   Națiunilor Unite critică apelul militarilor și spune că mulți oameni și-au
   părăsit deja casele și nu mai au unde să fugă.

   24/12/2023
   [IMG][IMG]
   ȘTIRI EXTERNE

Mai mult ajutor umanitar pentru Fâșia Gaza. Ambasador ONU: ”Nu vom renunța până
când nu vom ajunge la o încetare imediată a focului”

   Consiliul de Securitate al ONU a adoptat o rezoluție prin care solicită
   mai mult ajutor umanitar pentru Fâșia Gaza.

   23/12/2023
   [IMG][IMG]
   ȘTIRI EXTERNE

Consiliul de Securitate al ONU adoptă o rezoluție pentru suplimentarea
ajutoarelor în Fâșia Gaza, fără suspendarea ostilităților

   Consiliul de Securitate al ONU a adoptat vineri o rezoluție prin care
   solicită accelerarea imediată a livrărilor de ajutoare pentru civilii din
   Fâșia Gaza, însă fără a include solicitarea inițială de ”suspendare
   urgentă a ostilităților” dintre Israel și gruparea Hamas.

   22/12/2023
   [IMG]Stonehenge,
   ȘTIRI EXTERNE

FOTO. Mii de oameni s-au reunit la Stonehenge pentru a celebra solstiţiul de
iarnă

   Mii de oameni au întâmpinat cu urale răsăritul soarelui atunci când acesta
   şi-a făcut apariţia deasupra complexului Stonehenge din Anglia vineri,
   ziua ce marchează solstiţiul de iarnă.

   22/12/2023
     * Teme

          * România
          * MyEurope
          * Internațional
          * #TheCube
          * Green
          * Next
          * Travel
          * Cultură
     * Servicii

          * Live
          * Video
          * Ultimele Știri
     * Utile

          * Despre Euronews
          * Aplicația Mobilă
          * Politica Cookie
          * Gestionați preferințele
          * Contact

   Urmărește-ne

     * * *   * * Copyright © euronews 2023 -

   Română
